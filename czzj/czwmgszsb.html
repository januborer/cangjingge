<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>禅宗无门关（宋　宗绍　编）  - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../favicon.svg">
        <link rel="shortcut icon" href="../favicon.png">
        <link rel="stylesheet" href="../css/variables.css">
        <link rel="stylesheet" href="../css/general.css">
        <link rel="stylesheet" href="../css/chrome.css">

        <!-- Fonts -->
        <link rel="stylesheet" href="../FontAwesome/css/font-awesome.css">
        <link rel="stylesheet" href="../fonts/fonts.css">

        <!-- Highlight.js Stylesheets -->
        <link rel="stylesheet" href="../highlight.css">
        <link rel="stylesheet" href="../tomorrow-night.css">
        <link rel="stylesheet" href="../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="禅宗无门关宋-宗绍-编"><a class="header" href="#禅宗无门关宋-宗绍-编">禅宗无门关（宋　宗绍　编）</a></h1>
<p>　　　　禅宗无门关</p>
<p>　　　　　　　　　　　　　　　　宋　宗绍　编</p>
<p>　　说道无门。尽大地人得入。说道有门。无阿师分。第一强添几个注脚。大似笠上顶笠。硬要习翁赞扬。又是干竹绞汁。著得这些哮本。不消习翁一掷。一掷莫教一滴落江湖。千里乌骓追不得。</p>
<p>　　　　　　　　　　　　　　　　绍定改元七月晦。习庵陈写。</p>
<p>　　绍定二年正月初五日。恭遇天基圣节。臣僧慧开。预于元年十二月初五日。印行拈提佛祖机缘四十八则。祝延今上皇帝圣躬万岁万岁万万岁。皇帝陛下。恭愿圣明齐日月。睿算等乾坤。八方歌有道之君。四海乐无为之化。慈懿皇后功德报因佑慈禅寺前住持传法臣僧慧开谨言。</p>
<p>　　　　禅宗无门关</p>
<p>　　佛语心为宗。无门为法门。既是无门。且作么生透。岂不见道。从门入者。不是家珍。从缘得者。始终成坏。恁么说话。大似无风起浪好肉剜疮。何况滞言句。觅解会。掉棒打月。隔靴爬痒。有甚交涉。慧开绍定戊子夏。首众于东嘉龙翔。因衲子请益。遂将古人公案。作敲门瓦子。随机引导学者。竟尔抄录。不觉成集。初不以前后叙列。共成四十八则。通曰无门关。若是个汉不顾危亡。单刀直入。八臂那吒拦他不住。纵使西天四七。东土二三。只得望风乞命。设或踌躇。也似隔窗看马骑。贬得眼来。早已蹉过。</p>
<p>【颂曰】</p>
<p>　　大道无门　千差有路　透得此关　乾坤独步</p>
<p>　　　　佛祖机缘　　　四十八则</p>
<p>　　　　目录</p>
<p>　　一　　　赵州狗子　　　二　　百丈野狐　　　三　　俱胝竖指</p>
<p>　　四　　　胡子无须　　　五　　香严上树　　　六　　世尊拈花</p>
<p>　　七　　　赵州洗钵　　　八　　奚仲造车　　　九　　大通智胜</p>
<p>　　十　　　清税孤贫　　十一　　州勘庵主　　十二　　岩唤主人</p>
<p>　　十三　　德山托钵　　十四　　南泉斩猫　　十五　　洞山三顿</p>
<p>　　十六　　钟声七条　　十七　　国师三唤　　十八　　洞山三斤</p>
<p>　　十九　　平常是道　　二十　　大力量人　　二一　　云门屎橛</p>
<p>　　二二　　迦叶刹竿　　二三　　不思善恶　　二四　　离却语言</p>
<p>　　二五　　三座说法　　二六　　二僧卷帘　　二七　　不是心佛</p>
<p>　　二八　　久响龙潭　　二九　　非风非幡　　三十　　即心即佛</p>
<p>　　三一　　赵州勘婆　　三二　　外道问佛　　三三　　非心非佛</p>
<p>　　三四　　智不是道　　三五　　倩女离魂　　三六　　路逢达道</p>
<p>　　三七　　庭前柏树　　三八　　牛过窗棂　　三九　　云门话堕</p>
<p>　　四十　　趯倒净瓶　　四一　　达磨安心　　四二　　女子出定</p>
<p>　　四三　　首山竹篦　　四四　　芭蕉拄杖　　四五　　他是阿谁</p>
<p>　　四六　　竿头进步　　四七　　兜率三关　　四八　　干峰一路</p>
<p>目录（终）</p>
<p>　　　　无门关</p>
<p>　　　　　　　　　　　　参学比丘　弥衍　宗绍　编</p>
<p>　　　　一　赵州狗子</p>
<p>　　赵州和尚因僧问。狗子还有佛性。也无。州云无。</p>
<p>【无门曰】</p>
<p>　　参禅须透祖师关。妙悟要穷心路绝。祖关不透。心路不绝。尽是依草附木精灵。且道。如何是祖师关。只者一个无字。乃宗门一关也。遂目之曰禅宗无门关。透得过者。非但亲见赵州。便可与历代祖师。把手共行。眉毛厮结。同一眼见。同一耳闻。岂不庆快。莫有要透关底。么将三百六十骨节八万四千毫窍。通身起个疑团。参个无字。昼夜提撕。莫作虚无会。莫作有无会。如吞了个热铁丸。相似吐又吐不出。荡尽从前恶知恶觉。久久纯熟。自然内外打成。一片如哑子得梦。只许自知。蓦然打发。惊天动地。如夺得关将军大刀入手。逢佛杀佛。逢祖杀祖。于生死岸头得大自在。向六道四生中。游戏三昧。且作么生提撕。尽平生气力。举个无字。若不间断好。似法烛一点便著。</p>
<p>【颂曰】</p>
<p>　　狗子佛性　全提正令　才涉有无　丧身失命</p>
<p>　　　　二　百丈野狐</p>
<p>　　百丈和尚。凡参次有一老人。常随众听法。众人退老人亦退。忽一日不退。师遂问。面前立者复是何人。老人云。诺某甲非人也。于过去迦叶佛时。曾住此山。因学人问。大修行底人还落因果。也无。某甲对云。不落因果。五百生堕野狐身。今请和尚。代一转语贵。脱野狐遂问。大修行底人还落因果。也无。师云。不昧因果。老人于言下大悟。作礼云。某甲已脱野狐身。住在山后。敢告和尚。乞依亡僧事例。师令无维那白槌告众。食后送亡僧。大众言议。一众皆安涅槃堂。又无人病。何故如是。食后只见师领众。至山后岩下。以杖挑出一死野狐。乃依火葬。师至晚上堂。举前因缘。黄檗便问。古人错只对一转语。堕五百生野狐身。转转不错。合作个甚么。师云。近前来与伊道。黄檗遂近前。与师一掌。师拍手笑云。将谓。胡须赤更有赤须胡。</p>
<p>【无门曰】</p>
<p>　　不落因果。为甚堕野狐。不昧因果。为甚脱野狐。若向者里著得一只眼。便知得。前百丈赢得。风流五百生。</p>
<p>【颂曰】</p>
<p>　　不落不昧　两采一赛　不昧不落　千错万错</p>
<p>　　　　三　俱胝竖指</p>
<p>　　俱胝和尚。凡有诘问。唯举一指。后有童子。因外人问。和尚说何法要。童子亦竖指头。胝闻。遂以刃断其指。童子负痛号哭而去。胝复召之。童子回首。胝却竖起指。童子忽然领悟。胝将顺世。谓众曰。吾得天龙一指头禅。一生受用不尽。言讫示灭。</p>
<p>【无门曰】</p>
<p>　　俱胝并童子悟处。不在指头上。若向者里见得。天龙同俱胝并童子。与自己一串穿却。</p>
<p>【颂曰】</p>
<p>　　俱胝钝置老天龙　利刃单提勘小童　巨灵抬手无多子　分破华山千万重</p>
<p>　　　　四　胡子无须</p>
<p>　　或庵曰。西天胡子。因甚无须。</p>
<p>【无门曰】</p>
<p>　　参须实参。悟须实悟。者个胡子。直须亲见一回始得。说亲见。早成两个。</p>
<p>【颂曰】</p>
<p>　　痴人面前　不可说梦　胡子无须　惺惺添懵</p>
<p>　　　　五　香严上树</p>
<p>　　香严和尚云。如人上树。口衔树枝。手不攀枝。脚不踏树。树下有人。问西来意。不对即违他所问。若对又丧身失命。正恁么时。作么生对。</p>
<p>【无门曰】</p>
<p>　　纵有悬河之辨。总用不著。说得一大藏教。亦用不著。若向者里对得著。活却从前死路头。死却从前活路头。其或未然。直待当来。问弥勒。</p>
<p>【颂曰】</p>
<p>　　香严真杜撰　恶毒无尽限　哑却衲僧口　通身迸鬼眼</p>
<p>　　　　六　世尊拈花</p>
<p>　　世尊昔在灵山会上。拈花示众。是时众皆默然。惟迦叶尊者破颜微笑。世尊云。吾有正法眼藏涅槃妙心实相无相微妙法门。不立文字教外别传。付嘱摩诃迦叶。</p>
<p>【无门曰】</p>
<p>　　黄面瞿昙傍若无人。压良为贱。悬羊头卖狗肉。将谓。多少奇特。只如当时大众都笑。正法眼藏作么生传。设使迦叶不笑。正法眼藏又作么生传。若道正法眼藏有传授。黄面老子诳呼闾阎。若道无传授。为甚么独许迦叶。</p>
<p>【颂曰】</p>
<p>　　拈起花来　尾巴已露　迦叶破颜　人天罔措</p>
<p>　　　　七　赵州洗钵</p>
<p>　　赵州因僧问。某甲乍入丛林。乞师指示。州云。吃粥了也未。僧云。吃粥了也。州云。洗钵盂去。其僧有省。</p>
<p>【无门曰】</p>
<p>　　赵州开口见胆。露出心肝者僧听事不真。唤钟作瓮。</p>
<p>【颂曰】</p>
<p>　　只为分明极　翻令所得迟　早知灯是火　饭熟已多时</p>
<p>　　　　八　奚仲造车</p>
<p>　　月庵和尚。问僧。奚仲造车一百辐。拈却两头。去却轴。明甚么边事。</p>
<p>【无门曰】</p>
<p>　　若也直下明得。眼似流星。机如掣电。</p>
<p>【颂曰】</p>
<p>　　机轮转处　达者犹迷　四维上下　南北东西</p>
<p>　　　　九　大通智胜</p>
<p>　　兴阳让和尚。因僧问。大通智胜佛。十劫坐道场。佛法不现前。不得成佛道时如何。让曰。其问甚谛当。僧云。既是坐道场。为甚么不得成佛道。让曰。为伊不成佛。</p>
<p>【无门曰】</p>
<p>　　只许老胡知。不许老胡会。凡夫若知即是圣人。圣人若会即是凡夫。</p>
<p>【颂曰】</p>
<p>　　了身何似了心休　了得心兮身不愁　若也身心俱了了　神仙何必更封侯</p>
<p>　　　　十　清税孤贫</p>
<p>　　曹山和尚。因僧问云。清税孤贫。乞师赈济。山云。税阇梨税应诺。山曰。青原白家酒。三盏吃了犹道。未沾唇。</p>
<p>【无门曰】</p>
<p>　　清税输机。是何心行。曹山具眼深辨来机。然虽如是且道。那里是税阇梨吃。酒处。</p>
<p>【颂曰】</p>
<p>　　贫似范丹　气如项羽　活计虽无　敢与斗富</p>
<p>　　　　十一　州勘庵主</p>
<p>　　赵州到一庵主处问。有么有么主竖起拳头。州云。水浅。不是泊舡处。便行。又到一庵主处云。有么有么主亦竖起拳头。州云。能纵能夺能杀能活。便作礼。</p>
<p>【无门曰】</p>
<p>　　一般竖起拳头。为甚么。肯一个不肯一个。且道缣。8□讹在甚处。若向者里。下得一转语。便见赵　州舌头无骨。扶起放倒得大自在。虽然如是。争奈赵州却被二庵主勘破。若道二庵主有优劣。未具参学眼。若道无优劣。亦未具参学眼。</p>
<p>【颂曰】</p>
<p>　　眼流星　机掣电　杀人刀　活人剑。</p>
<p>　　　　十二　岩唤主人</p>
<p>　　瑞岩彦和尚。每日自唤主人公。复自应诺。乃云。惺惺著喏。他时异日。莫受人瞒。喏喏。</p>
<p>【无门曰】</p>
<p>　　瑞岩老子自买自卖。弄出许多神头鬼面。何故聋一个唤底。一个应底。一个惺惺底。一个不受人瞒底。认著依前还不是。若也效他。总是野狐见解。</p>
<p>【颂曰】</p>
<p>　　学道之人不识真　只为从前认识神　无量劫来生死本　痴人唤作本来人</p>
<p>　　　　十三　德山托钵</p>
<p>　　德山一日托钵下堂。见雪峰问者。老汉钟未鸣鼓未响。托钵向甚处去。山便回方丈。峰举似岩头。头云。大小德山未会末后句。山闻。令侍者唤岩头来。问曰。汝不肯老僧那。岩头密启其意。山乃休去。明日升座。果与寻常不同。岩头至僧堂前。拊掌大笑云。且喜得老汉会末后句。他后天下人不奈伊何。</p>
<p>【无门曰】</p>
<p>　　若是末后句。岩头德山俱未梦见在。捡点将来好。似一棚傀儡。</p>
<p>【颂曰】</p>
<p>　　识得最初句　便会末后句　末后与最初　不是者一句</p>
<p>　　　　十四　南泉斩猫</p>
<p>　　南泉和尚。因东西两堂争猫儿。泉乃提起云。大众道得即救。道不得即斩却也。众无对。泉遂斩之。晚赵州外归。泉举似州。州乃脱履。安头上而出。泉云。子若在即救得猫儿。</p>
<p>【无门曰】</p>
<p>　　且道。赵州顶草鞋意作么生。若向者里下得一转语。便见南泉令不虚行。其或未然险。</p>
<p>【颂曰】</p>
<p>　　赵州若在　倒行此令　夺却刀子　南泉乞命</p>
<p>　　　　十五　洞山三顿</p>
<p>　　云门因洞山参次。门问曰。近离甚处。山云查渡。门曰夏在甚处。山云湖南报慈。门曰几时离彼。山云八月二十五。门曰放汝三顿棒。山至明日却上问讯。昨日蒙和尚放三顿棒。不知过在甚么处。门曰饭袋子。江西湖南便恁么去山。于此大悟。</p>
<p>【无门曰】</p>
<p>　　云门当时便与本分草料。使洞山别有生机一路。家门不致寂寥。一夜在是非海里。著到直待天明。再来又与他注破。洞山直下悟去。未是性燥。且问诸人。洞山三顿棒合吃不合吃。若道合吃。草木丛林皆合吃棒。若道不合吃。云门又成诳语。向者里明得。方与洞山出一口气。</p>
<p>【颂曰】</p>
<p>　　狮子教儿迷子诀　拟前跳踯早翻身　无端再叙当头著　前箭犹轻后箭深</p>
<p>　　　　十六　钟声七条</p>
<p>　　云门曰。世界恁么广阔。因甚向钟声里披七条。</p>
<p>【无门曰】</p>
<p>　　大凡参禅学道。切忌随声逐色。纵使闻声悟道见色明心。也是寻常。殊不知。衲僧家骑声盖色。头头上明。著著上妙。然虽如是且道。声来耳畔。耳往声边。直饶响寂双忘。到此如何话会。若将耳听应难会。眼处闻声方始亲。</p>
<p>【颂曰】</p>
<p>　　会则事同一家　不会万别千差　不会事同一家　会则万别千差</p>
<p>　　　　十七　国师三唤</p>
<p>　　国师三唤侍者。侍者三应。国师云。将谓吾辜负汝。元来却是汝辜负吾。</p>
<p>【无门曰】</p>
<p>　　国师三唤舌头堕地。侍者三应。和光吐出。国师年老心孤。按牛头吃草。侍者未肯承当。美食不中饱人餐。且道那里是他辜负处。国清才子贵。家富小儿娇。</p>
<p>【颂曰】</p>
<p>　　铁枷无孔要人担　累及儿孙不等闲　欲得撑门并拄户　更须赤脚上刀山</p>
<p>　　　　十八　洞山三斤</p>
<p>　　洞山和尚。因僧问。如何是佛。山云。麻三斤。</p>
<p>【无门曰】</p>
<p>　　洞山老人参得些蚌蛤禅。才开两片。露出肝肠。然虽如是且道。向甚处见洞山。</p>
<p>【颂曰】</p>
<p>　　　突出麻三斤　言亲意更亲　来说是非者　便是是非人</p>
<p>　　　　十九　平常是道</p>
<p>　　南泉因赵州问。如何是道。泉云。平常心是道。州云。还可趣向否。泉云。拟向即乖。州云。不拟争知是道。泉云。道不属知。不属不知。知是妄觉。不知是无记。若真达不拟之道。犹如太虚廓然洞豁。岂可强是非也。州于言下顿悟。</p>
<p>【无门曰】</p>
<p>　　南泉被赵州发问。直得瓦解冰消分疏不下。赵州纵饶悟去。更参三十年始得。</p>
<p>【颂曰】</p>
<p>　　春有百花秋有月　夏有凉风冬有雪　若无闲事挂心头　便是人间好时节</p>
<p>　　　　二十　大力量人</p>
<p>　　松源和尚云。大力量人因甚抬脚不起。又云。开口不在舌头上。</p>
<p>【无门曰】</p>
<p>　　松源可谓。倾肠倒腹。只是欠人承当。纵饶直下承当。正好来无门处吃痛棒。何故聋。7□要识真金。火里看。</p>
<p>【颂曰】</p>
<p>　　抬脚踏翻香水海　低头俯视四禅天　一个浑身无处著　请续一向</p>
<p>　　　　二十一　云门屎橛</p>
<p>　　云门因僧问。如何是佛。门云干屎橛</p>
<p>【无门曰】</p>
<p>　　云门可谓。家贫难辨素食。事忙不及草书。动便将屎橛来。撑门拄户。佛法兴衰可见。</p>
<p>【颂曰】</p>
<p>　　　闪电光　击石火　眨得眼　已蹉过</p>
<p>　　　　二十二　迦叶刹竿</p>
<p>　　迦叶因阿难问云。世尊传金襕袈裟外。别传何物。叶唤云。阿难。难应诺。叶云。倒却门前刹竿著。</p>
<p>【无门曰】</p>
<p>　　若向者里下得一转语。亲切便见灵山一会俨然未散。其或未然。毗婆尸佛早留心。直至而今不得妙。</p>
<p>【颂曰】</p>
<p>　　问处何如答处亲　几人于此眼生筋　兄呼弟应扬家丑　不属阴阳别是春</p>
<p>　　　　二十三　不思善恶</p>
<p>　　六祖因明上座。趁至大庾岭。祖见明至。即掷衣钵于石上云。此衣表信。可力争耶。任君将去。明遂举之如山不动。踟蹰悚栗。明曰。我来求法。非为衣也。愿行者开示。祖云。不思善不思恶。正与么时那个是明上座。本来面目。明当下大悟。遍体汗流。泣泪作礼问曰。上来密语密意外。还更有意旨否。祖曰。我今为汝说者。即非密也。汝若返照自己面目。密却在汝边。明云。某甲虽在黄梅随众。实未省自己面目。今蒙指授入处。如人饮水冷暖自知。今行者即是某甲师也。祖云。汝若如是。则吾与汝同师黄梅。善自护持。</p>
<p>【无门曰】</p>
<p>　　六祖可谓。是事出急家。老婆心切。譬如新荔支剥了壳。去了核送在尔口里。只要尔咽一咽。</p>
<p>【颂曰】</p>
<p>　　描不成兮画不就　赞不及兮休生受　本来面目没处藏　世界坏时渠不朽</p>
<p>　　　　二十四　离却语言</p>
<p>　　风穴和尚。因僧问。语默涉离微。如何通不犯。穴云。长忆江南三月里。鹧鸪啼处百花香。</p>
<p>【无门曰】</p>
<p>　　风穴机如掣电。得路便行。争奈坐前人舌头不断。若向者里见得亲切。自有出身之路。且离却语言三昧。道将一句来。</p>
<p>【颂曰】</p>
<p>　　不露风骨句　未语先分付　进步口喃喃　知君大罔措</p>
<p>　　　　二十五　三座说法</p>
<p>　　仰山和尚。梦见往弥勒所安第三座。有一尊者。白槌云。今日当第三座说法。山乃起白槌云。摩诃衍法离四句绝百非。谛听谛听。</p>
<p>【无门曰】</p>
<p>　　且道是说法不说法。开口即失。闭口又丧。不开不闭十万八千。</p>
<p>【颂曰】</p>
<p>　　白日青天　梦中说梦　捏怪捏怪　诳呼一众</p>
<p>　　　　二十六　二僧卷帘</p>
<p>　　清凉大法眼。因僧斋前上参。眼以手指帘。时有二僧。同去卷帘。眼曰。一得一失。</p>
<p>【无门曰】</p>
<p>　　且道是谁得谁失。若向者里著得一只眼。便知清凉国师败阙处。然虽如是。切忌向得失里商量。</p>
<p>【颂曰】</p>
<p>　　卷起明明彻太空　太空犹未合吾宗　争似从空都放下　绵绵密密不通风</p>
<p>　　　　二十七　不是心佛</p>
<p>　　南泉和尚。因僧问云。还有不与人说底法么。泉云有僧云。如何是不与人说底法。泉云。不是心不是佛不是物。</p>
<p>【无门曰】</p>
<p>　　南泉被者一问。直得揣尽家私。郎当不少。</p>
<p>【颂曰】</p>
<p>　　　叮咛损君德　无言真有功　任从沧海变　终不为君通</p>
<p>　　　　二十八　久响龙潭</p>
<p>　　龙潭因德山请益抵夜。潭云。夜深子何不下去。山遂珍重揭帘而出。见外面黑却回云。外面黑。潭乃点纸烛度与。山拟接。潭便吹灭。山于此忽然有省。便作礼。潭云。子见个甚么道理。山云。某甲从今日去。不疑天下老和尚舌头。也至明日龙潭升堂云。可中有个汉。牙如剑树。口似血盆。一棒打不回头。他时异日向孤峰顶上立吾道在。山遂取疏抄。于法堂前将一炬火。提起云穷诸玄辨。若一毫致于太虚。竭世枢机。似一滴投于巨壑。将疏抄便烧。于是礼辞。</p>
<p>【无门曰】</p>
<p>　　德山未出关时。心愤愤口悱悱。得得来南方。要灭却教外别传之旨。及到澧州路上。问婆子买点心。婆云。大德车子内是甚么文字。山云。金刚经抄疏。婆云。只如经中道。过去心不可得。见在心不可得。未来心不可得。大德要点那个心。德山被者一问。直得口似匾檐。然虽如是。未肯向婆子句下死却。遂问婆子。近处有甚么宗师。婆云。五里外有龙潭和尚。及到龙潭纳尽败阙。可谓是前言不应后语。龙潭大似怜儿不觉丑。见他有些子火种。郎忙将恶水。蓦头一浇浇杀。冷地看来一场好笑。</p>
<p>【颂曰】</p>
<p>　　闻名不如见面　见面不如闻名　虽然救得鼻孔　争奈瞎却眼睛</p>
<p>　　　　二十九　非风非幡</p>
<p>　　六祖因风飏刹幡。有二僧对论。一云幡动。一云风动。往复曾未契理。祖云。不是风动不是幡动。仁者心动。二僧悚然。</p>
<p>【无门曰】</p>
<p>　　不是风动。不是幡动。不是心动。甚处见祖师。若向者里见得亲切。方知二僧买铁得金。祖师忍俊不禁一场漏逗。</p>
<p>【颂曰】</p>
<p>　　风幡心动　一状领过　只知开口　不觉话堕</p>
<p>　　　　三十　即心即佛</p>
<p>　　马祖因大梅问。如何是佛。祖云。即心是佛。</p>
<p>【无门曰】</p>
<p>　　若能直下领略得去。著佛衣吃佛饭。说佛话行佛行。即是佛也。然虽如是。大梅引多少人。错认定盘星。争知道说个佛字三日漱口。若是个汉。见说即心是佛。掩耳便走。</p>
<p>【颂曰】</p>
<p>　　青天白日　切忌寻觅　更问如何　抱赃叫屈</p>
<p>　　　　三十一　赵州勘婆</p>
<p>　　赵州因僧问婆子。台山路向甚处去。婆云。蓦直去。僧才行三五步。婆云。好个师僧又恁么去。后有僧举似州。州云。待我去与尔勘过这婆子。明日便去亦如是问。婆亦如是答。州归谓众曰。台山婆子我与尔勘破了也。</p>
<p>【无门曰】</p>
<p>　　婆子只解坐筹帷幄。要且著贼。不知赵州老人善用偷营劫塞之机。又且无大人相。捡点将来二俱有过。且道那里是赵州勘破婆子处。</p>
<p>【颂曰】</p>
<p>　　问既一般　答亦相似　饭里有砂　泥中有刺</p>
<p>　　　　三十二　外道问佛</p>
<p>　　世尊因外道问。不问有言。不问无言。世尊据座。外道赞叹云。世尊大慈大悲。开我迷云。令我得入。乃具礼而去。阿难寻问佛。外道有何所证赞叹而去。世尊云。如世良马见鞭影而行。</p>
<p>【无门曰】</p>
<p>　　阿难乃佛弟子。宛不如外道见解。且道外道与佛弟子相去多少。</p>
<p>【颂曰】</p>
<p>　　剑刃上行　冰棱上走　不涉阶梯　悬崖撒手</p>
<p>　　　　三十三　非心非佛</p>
<p>　　马祖因僧问。如何是佛。祖曰。非心非佛。</p>
<p>【无门曰】</p>
<p>　　若向者里见得。参学事毕。</p>
<p>【颂曰】</p>
<p>　　路逢剑客须呈　不遇诗人莫献　逢人且说三分　未可全施一片</p>
<p>　　　　三十四　智不是道</p>
<p>　　南泉云。心不是佛。智不是道。</p>
<p>【无门曰】</p>
<p>　　南泉可谓。老不识羞。才开臭口。家丑外扬。然虽如是。知恩者少。</p>
<p>【颂曰】</p>
<p>　　　天晴日头出　雨下地上湿　尽情都说了　只恐信不及</p>
<p>　　　　三十五　倩女离魂</p>
<p>　　五祖问僧云。倩女离魂。那个是真底。</p>
<p>【无门曰】</p>
<p>　　若向者里悟得真底。便知出壳入壳。如宿旅舍。其或未然。切莫乱走。蓦然地水火风一散。如落汤螃蟹七手八脚。那时莫言。不道。</p>
<p>【颂曰】</p>
<p>　　云月是同　溪山各异　万福万福　是一是二</p>
<p>　　　　三十六　路逢达道</p>
<p>　　五祖曰。路逢达道人。不将语默对。且道将甚么对。</p>
<p>【无门曰】</p>
<p>　　若向者里。对得亲切。不妨庆快。其或未然。也须一切处著眼。</p>
<p>【颂曰】</p>
<p>　　　路逢达道人　不将语默对　拦腮劈面拳　直下会便会</p>
<p>　　　　三十七　庭前柏树</p>
<p>　　赵州因僧问。如何是祖师西来意。州云。庭前柏树子。</p>
<p>【无门曰】</p>
<p>　　若向赵州答处。见得亲切。前无释迦。后无弥勒。</p>
<p>【颂曰】</p>
<p>　　言无展事　语不投机　承言者丧　滞句者迷</p>
<p>　　　　三十八　牛过窗棂</p>
<p>　　五祖曰。譬如水牯牛过窗棂。头角四蹄都过了。因甚么。尾巴过不得。</p>
<p>【无门曰】</p>
<p>　　若向者里。颠倒著得一只眼。下得一转语。可以上报四恩下资三有。其或未然。更须照顾尾巴始得。</p>
<p>【颂曰】</p>
<p>　　　过去堕坑堑　回来却被坏　者些尾巴子　直是甚奇怪</p>
<p>　　　　三十九　云门话堕</p>
<p>　　云门因僧问。光明寂照遍河沙。一句未绝。门遽曰。岂不是张拙秀才语。僧云是。门云话堕也。后来死心。拈云。且道那里是者僧话堕处。</p>
<p>【无门曰】</p>
<p>　　若向者里。见得云门用处。孤危者僧。因甚话堕。堪与人天为师。若也未明。自救不了。</p>
<p>【颂曰】</p>
<p>　　　急流垂钓　贪饵者著　口缝才开　性命丧却</p>
<p>　　　　四十　趯倒净瓶</p>
<p>　　沩山和尚。始在百丈会中。充典座。百丈将选大沩主人。乃请同首座。对众下语。出格者可往。百丈遂拈净瓶。置地上。设问云。不得唤作净瓶。汝唤作甚么。首座乃云。不可唤作木[木+突]。也百丈却问于山。山乃趯倒净瓶而去。百丈笑云。第一座输却山子。也因命之为开山。</p>
<p>【无门曰】</p>
<p>　　沩山一期之勇。争奈跳百丈圈圚不出。检点将来。便重不便轻。何故聋脱得盘头。担起铁枷。</p>
<p>【颂曰】</p>
<p>　　飏下箍篱并木杓　当阳一突绝周遮　百丈重关拦不住　脚尖趯出佛如麻</p>
<p>　　　　四十一　达磨安心</p>
<p>　　达磨面壁。二祖立雪断臂云。弟子心未安。乞师安心。磨云。将心来。与汝安。祖云。觅心了不可得。磨云。为汝安心竟。</p>
<p>【无门曰】</p>
<p>　　缺齿老胡。十万里航海特特而来。可谓是无风起浪。末后接得一个门人。又却六根不具。咦谢三郎。不识四字。</p>
<p>【颂曰】</p>
<p>　　西来直指　事因嘱起　挠聒丛林　元来是尔</p>
<p>　　　　四十二　女子出定</p>
<p>　　世尊昔因文殊至诸佛集处。值诸佛各还本处。惟有一女人。近彼佛坐入于三昧。文殊乃白佛。云何女人得近佛坐。而我不得。佛告文殊。汝但觉此女。令从三昧起。汝自问之。文殊绕女人三匝。鸣指一下。乃托至梵天。尽其神力。而不能出。世尊云。假使百千文殊亦出此女人定不得。下方过一十二亿河沙国土。有罔明菩萨。能出此女人定。须臾罔明大士从地涌出。礼拜世尊。世尊敕罔明。却至女人前。鸣指一下。女人于是从定而出。</p>
<p>【无门曰】</p>
<p>　　释迦老子做者一场杂剧。不通小小。且道文殊是七佛之师。因甚出女人定不得。罔明初地菩萨。为甚却出得。若向者里。见得亲切。业识忙忙　那伽大定。</p>
<p>【颂曰】</p>
<p>　　　出得出不得　渠侬得自由　神头并鬼面　败阙当风流</p>
<p>　　　　四十三　首山竹篦</p>
<p>　　首山和尚。拈竹篦示众云。汝等诸人若唤作竹篦则触。不唤作竹篦则背。汝诸人且道。唤作甚么。</p>
<p>【无门曰】</p>
<p>　　唤作竹篦则触。不唤作竹篦则背。不得有语。不得无语。速道速道。</p>
<p>【颂曰】</p>
<p>　　拈起竹篦　行杀活令　背触交驰　佛祖乞命</p>
<p>　　　　四十四　芭蕉拄杖</p>
<p>　　芭蕉和尚示众云。尔有拄杖子。我与尔拄杖子。尔无拄杖子。我夺尔拄杖子。</p>
<p>【无门曰】</p>
<p>　　扶过断桥水。伴归无月村。若唤作拄杖。入地狱如箭。</p>
<p>【颂曰】</p>
<p>　　　诸方深与浅　都在掌握中　撑天并拄地　随处振宗风</p>
<p>　　　　四十五　他是阿谁</p>
<p>　　东山演师祖曰。释迦弥勒犹是他奴。且道他是阿谁。</p>
<p>【无门曰】</p>
<p>　　若也见得他分晓。譬如十字街头撞见亲爷相似。更不须问别人。道是与不是。</p>
<p>【颂曰】</p>
<p>　　他弓莫挽　他马莫骑　他非莫辨　他事莫知</p>
<p>　　　　四十六　竿头进步</p>
<p>　　石霜和尚云。百尺竿头如何进步。又古德云。百尺竿头坐底人。虽然得入。未为真。百尺竿头须进步十方世界现全身。</p>
<p>【无门曰】</p>
<p>　　进得步翻得身。更嫌何处不称尊。然虽如是。且道百尺竿头如何进步。嗄。</p>
<p>【颂曰】</p>
<p>　　　瞎却顶门眼　错认定盘星　拚身能舍命　一盲引众盲</p>
<p>　　　　四十七　兜率三关</p>
<p>　　兜率悦和尚。设三关问学者。拨草参玄只图见性。即今上人性在甚处。识得自性。方脱生死。眼光落时。作么生脱。脱得生死。便知去处。四大分离。向甚处去。</p>
<p>【无门曰】</p>
<p>　　若能下得此三转语。便可以随处作主。遇缘即宗。其或未然粗餐。粗□易饱。细嚼难饥。</p>
<p>【颂曰】</p>
<p>　　一念普观无量劫　无量劫事即如今　如今觑破个一念　觑破如今觑底人</p>
<p>　　　　四十八　干峰一路</p>
<p>　　干峰和尚因僧问。十方薄伽梵。一路涅槃门。未审路头在甚么处。峰拈起拄杖。划一划云。在者里。后僧请益云门。门拈起扇子云。扇子勃跳。上三十三天。筑著帝释鼻孔。东海鲤鱼打一棒。雨似盆倾。</p>
<p>【无门曰】</p>
<p>　　一人向深深海底。行簸土扬尘。一人于高高山顶。立白浪滔天。把定放行各出一只手。扶竖宗乘。大似两个驰子相撞著。世上应无直底人。正眼观来。二大老总未识路头在。</p>
<p>【颂曰】</p>
<p>　　未举步时先已到　未动舌时先说了　直饶著著在机先　更须知有向上窍</p>
<p>　　从上佛祖垂示机缘。据款结案。初无剩语。揭翻脑盖。露出眼睛。肯要诸人直下承当不从他觅。若是通方上士。才闻举著。便知落处。了无门户可入。亦无阶级可升。掉臂度关。不问关吏。岂不见玄沙道。无门解脱之门。无意道人之意。又白云道明明知道。只是者个为甚么。透不过。恁么说话。也是赤土搽牛奶。若透得无门关。早是钝置无门。若透不得无门关。亦乃辜负自己。所谓涅槃心易晓。差别智难明。明得差别智。家国自安宁。</p>
<p>　　　　　　　　时。绍定改元解制前五日。杨岐八世孙无门比丘慧开谨识。</p>
<p>无门关卷【终】。</p>
<p>　　　　禅箴</p>
<p>　　循规守矩。无绳自缚。纵横无碍。外道魔军。存心澄寂。默照邪禅恣。瓷意忘缘。堕落深坑。惺惺不昧。带锁担枷。思善思恶。地狱天堂。佛见法见二铁围山。念起即觉。弄精魂汉。兀然习定。鬼家活计。进则迷理。退则乖宗。不进不退。有气死人。且道如何履践。努力今生须了却。莫教永劫受余殃。</p>
<p>　　　　黄龙三关</p>
<p>　我手何似佛手　摸得枕头背后　不觉大笑呵呵　元来通身是手　我脚何似驴脚　未举步时踏著　一任四海横行　倒跨杨岐三脚　人人有个生缘　各各透彻机先　那吒折骨还父　五祖岂藉爷缘　佛手驴脚生缘　非佛非道非禅　莫怪无门关险　结尽衲子深冤</p>
<p>　瑞岩近日有无门　掇向绳床判古今　凡圣路头俱截断　几多蟠蛰起雷音</p>
<p>　请</p>
<p>　　　　　　　　无门首座。立僧山偈奉谢。绍定庚寅季春无量（宗寿）书</p>
<p>　　达磨西来。不执文字。直指人心。见性成佛。说个直指。已是迂曲。更言成佛。郎当不少。既是无门。因甚有关。老婆心切恶声流布。无庵欲赘。一语又成四十九则。其间些子缣讹。剔起眉毛荐取。淳祐乙巳夏重刊。</p>
<p>　　　　　　　　　　　　检校少保宁武军节度使京湖安抚制置大使兼屯</p>
<p>　　　　　　　　　　　　田大使兼夔路策应大使兼知江陵府汉东郡开国</p>
<p>　　　　　　　　　　　　公食邑二千一百户食实封陆佰户　孟珙　　跋</p>
<p>　　无门老禅。作四十八则语。判断古德公案。大似卖油饼。人令买家开口接了更吞吐不得。然虽如是。安晚欲就渠热炉熬上。再打一枚足成大衍之数。却仍前送似。未知。老师从何处下牙。如一口吃得。放光动地。若犹未。也连见在四十八个。都成热沙去。速道速道。</p>
<p>　　　　第四十九则语</p>
<p>　　经云。止止不须说我法妙难思。安晚曰。法从何来。妙从何有。说时又作么生。岂但丰干饶舌。元是释迦多口。这老子造作妖怪。令千百代儿孙被葛藤缠倒。未得头出。似这般奇特话靶。匙挑不上。甑蒸不熟。有多少错认底。傍人问云。毕竟作如何结断。安晚合十指爪曰。止止不须说我法妙难思。却急去难思两字上。打个小圆相子。指示众人。大藏五千卷。维摩不二门。总在里许。</p>
<p>　　　　颂曰：</p>
<p>　语火是灯　掉头弗应　惟贼识贼　一问即承</p>
<p>　　　　　　　　　　　　淳祐丙午季夏初吉安晚居士书于西湖渔庄</p>
<p>　　旧板磨灭故。重命工锓梓毕。这板置于武藏州兜率山广园禅寺也</p>
<p>　　　　　　　　　　　　应永乙酉十月十三日　干缘比丘　常牧</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../czzj/cralwslrpcttjhssg.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../czzj/trymszzj.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../czzj/cralwslrpcttjhssg.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../czzj/trymszzj.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../ace.js"></script>
        <script src="../editor.js"></script>
        <script src="../mode-rust.js"></script>
        <script src="../theme-dawn.js"></script>
        <script src="../theme-tomorrow_night.js"></script>


        <script src="../clipboard.min.js"></script>
        <script src="../highlight.js"></script>
        <script src="../book.js"></script>

        <!-- Custom JS scripts -->


    </div>
    </body>
</html>
