<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>卷十之四 - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../../../favicon.svg">
        <link rel="shortcut icon" href="../../../../favicon.png">
        <link rel="stylesheet" href="../../../../css/variables.css">
        <link rel="stylesheet" href="../../../../css/general.css">
        <link rel="stylesheet" href="../../../../css/chrome.css">

        <!-- Fonts -->
        <link rel="stylesheet" href="../../../../FontAwesome/css/font-awesome.css">
        <link rel="stylesheet" href="../../../../fonts/fonts.css">

        <!-- Highlight.js Stylesheets -->
        <link rel="stylesheet" href="../../../../highlight.css">
        <link rel="stylesheet" href="../../../../tomorrow-night.css">
        <link rel="stylesheet" href="../../../../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../../../../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../../../../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../../../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="卷十之四"><a class="header" href="#卷十之四">卷十之四</a></h1>
<p>　古歙门人成时编辑</p>
<p>【示豁一二首】</p>
<p>【利济寺禅堂放生念佛社偈（有序）】</p>
<p>【寄示禅关】</p>
<p>【庚寅自恣二偈（有序）】</p>
<p>【和答谭埽庵】</p>
<p>【辛卯季秋重登西湖寺有感三首】</p>
<p>【阻雨福源用雪窦禅师白乐天韵】</p>
<p>【和答王季延】</p>
<p>【送清源首座返江寕二偈】</p>
<p>【谭埽庵招同王止庵高念祖游研山予大病而返漫赋二首】</p>
<p>【壬辰仲冬雨窻有感】</p>
<p>【送用晦还新安兼寄坚密三首】</p>
<p>【病起感时七偈】</p>
<p>【癸巳元旦过秋曙拈花庵四偈】</p>
<p>【吁嗟篇六章（有序）】</p>
<p>【西窻自喻步寂音韵三首】</p>
<p>【和寂音尊者达磨四种行偈】</p>
<p>【将游汤泉示三子三首】</p>
<p>【容溪观池鱼】</p>
<p>【带雨观白龙潭】</p>
<p>【登文殊院疾作而返】</p>
<p>【和答吴粲如四首】</p>
<p>【坐狎浪楼二首】</p>
<p>【坐西竺庵偶成三偈】</p>
<p>【示宝树】</p>
<p>【临塘寺阅埋庵集】</p>
<p>【答无住生心义】</p>
<p>【寄赠德水法主】</p>
<p>【芙蓉苑】</p>
<p>【题大苏庵二首】</p>
<p>【入山二偈】</p>
<p>【雨窻偶咏二偈】</p>
<p>【五月二十七日大病初起偶述三偈】</p>
<p>【病起警策偈六章】</p>
<p>【阅藏毕偶成二偈】</p>
<p>【雨窻自喻四偈（九月十九日）】</p>
<p>【独坐书怀二首】</p>
<p>【病中口号（十一月十八日）】</p>
<p>【病闲偶成（十二月初三日）】</p>
<p>【大病初起求生净土六首】</p>
<p>【赠王雪友】</p>
<p>【甲午除夕】</p>
<p>【乙未元旦二首】</p>
<p>【诗偈四】</p>
<p>　【示豁一二首】</p>
<p>若欲结制看经。须要会归自己。心外更无别传。万勿但图口耳。云光不免负轭。何况今时穉子。第一要生信心。第二要惧生死。俯仰旷劫轮回。毕竟如何得止。听我血泪苦言。庶不终为糠粃。</p>
<p>华严圆顿经王。普贤法界宗主。十愿导归极乐。便是玄极微旨。若更别扣祖关。都是奴仆婢使。果然奇特丈夫。卓信心作心是。念念相应不差。岂肎水中渴死。瞬息旋转万流。一句弥陀到底。</p>
<p>　【利济寺禅堂放生念佛社偈（有序）】</p>
<p>佛祖心要。悲智双运而已。赎命。大悲下化也。送想西方。大智上求也。法门之妙。孰过于此。但靡不有初。鲜克有终。是宜坚其心。砥其行。庶珍池宝券。在我而不在人矣。</p>
<p>诸法本无生。不生非实义。鱼跃与鸢飞。明明佛祖意。回向极乐邦。圆成无上智。歴劫矢勿谖。是名真利济。</p>
<p>　【寄示禅关】</p>
<p>魔界如兮佛界如。金刚宝劔用何为。分明平地生戈戟。错认村歌社饮时。</p>
<p>　【庚寅自恣二偈（有序）】</p>
<p>　【卧北天目。万虑灰冷。有同志数人。以毗尼相叩。夫毗尼。久为腐货。仍过而问焉。不啻冷灰豆爆矣。安居竟。重拈自恣芳规。悲欣交集。慨然有作。】</p>
<p>秉志慵随俗。期心企昔贤。拟将凡地觉。直补涅槃天。半世孤灯叹。多生缓戒愆。幸逢针芥合。感泣泪如泉。正法衰如许。谁将一线传。不明念处慧。徒诵木叉篇。十子哀先逝。诸英喜复联。四弘久有誓。莫替马鸣肩。</p>
<p>　【和答谭埽庵】</p>
<p>肎将瓦砾易明珠。个事从来形影俱。信得此心真佛种。任他咸作钝根呼。</p>
<p>　【辛卯季秋重登西湖寺有感三首】</p>
<p>风帆破浪陟危冈。转忆交情空白伤。七十二峰明月在。千秋逸兴付波光。</p>
<p>不须吊古论前后。且共寻今谁始终。秋色已随枫树老。晨曦仍似蓼花红。</p>
<p>峰头云物去仍返。波里山光住亦浮。读罢维摩香未冷。又移清梦入禅楼。</p>
<p>　【阻雨福源用雪窦禅师白乐天韵】</p>
<p>最是禅关转处幽。洞庭烟水护神州。松名罗汉从唐宋。泉自真源映斗牛。稳坐佛龛消永日。懒寻渔父问孤舟。年来狐兔仍城野。簇簇群峰横点头。</p>
<p>屈指萧梁路未更。庭前双树意明明。风摇红叶机犹滞。雨湿青苔印已成。松古共咨呵护久。殿深赢得步行轻。主人不厌湖山客。朝摘嘉蔬暮又生。</p>
<p>　【和答王季延】</p>
<p>马牛作队尽如驰。谁破衔牶名相縻。千古觅来难得友。三人行处易寻师。虚空力压终无汁。傀儡轻提亦有仪。借问何方自修育。阿伽一味不拘时。</p>
<p>　</p>
<p>　【送清源首座返江寕二偈】</p>
<p>木樨香罢菊初黄。长水滩头别话长。瓦釜雷鸣今倍甚。玄珠龙护正宜藏。愁看智巧多成凿。喜听颛蒙稍未戕。与尔共期泉石梦。灵峰逝景共徜徉。</p>
<p>形影相随未是亲。饶他拟议转迷真。一生自讼嫌频复。半世逃名幸遇津。愧昔谭经犹有石。欣今问字渐无人。他年莫负珍池约。顿洗从前爱见尘。</p>
<p>　【谭埽庵招同王止庵高念祖游研山予大病而返漫赋二首 】</p>
<p>从昔假山终不假。于今真祖未全真。一番读罢传灯记。添得毗邪几痛呻。</p>
<p>埽庵豆腐东坡肉。问味山侬总弗知。大抵闻韶千古案。还须见圣始无疑。</p>
<p>维摩无疾文殊疾。说是淆譌总弗淆。试看昔年明不二。苦空依旧作前茅。</p>
<p>　【壬辰仲冬雨窻有感】</p>
<p>朔风吹大漠。群雀愁寒雨。戢羽诉无粮。竞向茅檐聚。哀昔祇陀林。久丧樵人斧。谁为狮子虫。最是输金祖。纳粟笑儒冠。输金叹禅谱。握麈徧城村。觌面如军伍。奚哉画革囊。幻作羊质虎。救得眼前饥。畱却恒沙苦。达人凿始终。顿吐虚名蛊。一笑老深山。不屑欢虞补。</p>
<p>　【送用晦还新安兼寄坚密三首】</p>
<p>繁霜一夜万林空。千里归帆挂朔风。道在未嫌离别憾。情忘终藉琢磨功。耻观野犴登狮背。遥嘱潜龙寝梵宫。明月北窻催晓梦。坐听莲漏鼓逢逢。</p>
<p>五十余年客作人。悠悠斯世几知辛。早占牛顺同羊逆。悔不狼贪易虎嗔。冰水本来唯湿性。空花从古绝陈新。相期尽拭朦胧眼。弹指瞻依乐土亲。</p>
<p>澹泊忘机入道难。誵譌公案几能看。无人踏得随身影。有句旋成卖法奸。愧我跛翁唯坐叹。知君雏凤可离竿。他年共浴珍池水。不负灵峰彻骨寒。</p>
<p>　【病起感时七偈】</p>
<p>直捷根源道有余。寻枝摘叶欲何如。葛藤千七无端设。之楚神驹北驾舆。</p>
<p>小见狐疑急转迟。误分根本与条枝。平平大道无难易。羊质徒劳挂虎皮。</p>
<p>左右逢源触目真。才生取舍便迷真。家和邻里难欺侮。分贝同田验富贫。</p>
<p>牛皮穿透终难认。虎穴冥行暗未通。两个半斤皆八两。吠声篱犬共憧憧。</p>
<p>识情未转无尘智。知有依然堕法尘。怖影迷头空自扰。求真真露却非真。</p>
<p>博文约礼孔颜心。个事何容钻仰寻。养气知言通线路。拍盲告子岂知音。</p>
<p>王贼元从一著争。如何佛法当人情。名闻利养空华事。痛煞求卿反得烹。</p>
<p>　【癸巳元旦过秋曙拈花庵四偈】</p>
<p>旷劫阴移一刹那。滔滔法运驶如河。未明微笑非迷悟。谁向拈花辩佛魔。云外有声知是鹤。灯前弄影便同蛾。羡君不入输金社。好与山侬诵伐柯。</p>
<p>万缘何啻似寒灰。拟入千山誓不回。瞖尽光含清净目。情忘身育宝莲胎。珠王滴水能盈器。义贼戕材甫作杯。倒腹倾肠无别语。莫分少室与天台。</p>
<p>五十余年梦幻身。寥寥斯世久无邻。从头覰破非我。此外何容别有真。寄宿不须求大厦。登舟正可就偏津。东风吹乱残诗卷。未许人闲肉眼抡。（时秋曙出法主诗乃祖寂生求选）</p>
<p>檐矮墙欹聊自安。肎将温饱换饥寒。未经世路风波急。那信茅庵法界宽。野老对谭知米价。扁舟举桌覩回澜。寻常闻见无疑滞。谁谓圆通克证难。</p>
<p>　</p>
<p>　【吁嗟篇六章（有序）】</p>
<p>佛祖之道。戒定慧而已矣。戒卽法身。直法身非法身也。定卽解脱。直解脱非解脱也。慧卽般若。直般若非般若也。弘戒学曰律师。果以般若解脱。严显法身乎。弘定学曰禅师。果以法身般若。成就不思议解脱乎。弘慧学曰法师。果以解脱法身。趣归般若乎。我思古人。实获我心。我悲今人。不求其实而图其名。正法埽地。相牵以沦。乃赋吁嗟。写此哀情。</p>
<p>吁嗟律兮。岂曰虚文。一止一作。持犯斯分。为断有漏。以破魔军。三千八万。赜矣匪纷。护彼无作。协此缁群。烦惑乃怖。贤圣乃欣。自性清净。万法之君。律哉律哉。衣云鉢云。</p>
<p>吁嗟禅兮。岂曰鬬机。厥广唯海。川渎攸归。此一是。融彼百非。匪疾而速。匪翼而飞。理必无舛。行必无违。法法通僃。门门入闱。逢源左右。何显何微。哀此末季。唯拂与衣。</p>
<p>吁嗟教兮。岂曰言诠。明月之指。良骥之鞭。昏涂之炬。暴流之船。以简邪正。以辨偏圆。法印所印。四依所传周道坦坦。乃实乃权。目足无缺。直往弗愆。哀此叔世。叶附枝牵。</p>
<p>吁嗟净土。岂曰小补。圆顿之宗。万灵之祖。厥旨唯心。厥门唯普。非自非他。亦横亦竖。跃冶莫逃。弱丧亦抚。格外洪慈。异乡亲怙。龙树摩肩。文殊接武。哀彼生盲。目为旁户。</p>
<p>吁嗟大法。何正何像。何是何非。何偏何党悲此愚顽。各任厥想。逆之则非。顺之则仰。率彼妄情。谁纳忠谠。始惰弗芸。继唯助长。逐影迷形。镂空捕响。哀矣群盲。争趋见网。</p>
<p>维兹末季。亦岂无人。缁曰紫柏。素如阳明。暨楚之袁。西方指津。山阴之鲍。天乐以陈。可师可步。不鹜其名。哀彼耳食。罔识斯真。争驰虚誉。慕彼宵磷。何时憬觉。以卜我邻。</p>
<p>　【西窻自喻步寂音韵三首】</p>
<p>初志何能不自新。每嗟涉世未忘真。行慈依旧还成爱。责善无端己堕嗔。万古是非浑短梦。十方净秽总长春。西窻对月披残卷。独向先贤语笑频。</p>
<p>五十五年过未寡。镜中徒叹头颅光。观音十句净业苦。佛号一声超骊黄。歴尽寒酸无片实。由来悲喜空萦肠。莲华丛里清魂逸。消尽人闲炎与凉。</p>
<p>绿水青山任往回。那堪睡眼未全开。十虚犹较微尘窄。一息非从旷劫来。才拟辩真徒眯目。创观唯识已亡埃。同仁欲和无生曲。但听空山猿语哀。</p>
<p>　【和寂音尊者达磨四种行偈】</p>
<p>三界有为。终归败坏。才有所求。便成窒碍。死安可憎。生安可爱。憎爱两捐。便是三昧。（无求行）</p>
<p>十二牵连。如环轮转。释梵奚贵。乞匈奚贱。旣难强求。复何希羡。俯仰尘寰。萧然无恋。（随缘行）</p>
<p>入我未忘。袈裟可丑。唾面勿拭。刀杖宜受。谛察法空。逆境何有。动心忍性。苦师恩厚。（报冤行）</p>
<p>生卽无生。是名法忍。岂用自矛。还攻自盾。恒观意言。徧计斯尽。后触无得。依然本性。（称法行）</p>
<p>　【将游汤泉示三子三首】</p>
<p>客气消忘心便安。全身放下亦何难。分明万象无藏覆。山自高高水自寒。</p>
<p>泰山不如平地大。阳明只语度迷津。平平荡荡遵王路。莫效岩岩万仞神。</p>
<p>相名分别本如如。真俗休将一异诬。万水千山供见听。韩须超出是非涂。</p>
<p>　【容溪观池鱼】</p>
<p>循环帀帀觅江湖。活水虽流活路无。长者不须重施水。好将金鼓应金桴。</p>
<p>　【带雨观白龙潭】</p>
<p>石磴嶙峋未易攀。半溪烟雾锁玄关。每哀狮座偏多染。却喜鸥群尽自闲。尘累幸随波已逝。鬓眉聊似草同斑。白龙何处潭如鉴。畱与幽人照古颜。</p>
<p>　【登文殊院疾作而返】</p>
<p>文殊徧界元无二。何必登高别觅真。兴到便游兴尽返。任从梦里梗萍身。</p>
<p>　【和答吴粲如四首】</p>
<p>深崖亦有净名居。坐对龙潭勘掠虚。君拟赋诗超汉魏。我甘遁世傲孙吴。文殊已见不更见。能祖无书善解书。此日莲华峰畔雾。应同天际卷还舒。</p>
<p>士也怀山不恋居。澄潭幽阁日凭虚。昔从鹿洞星瞻婺。今似牛刀学启吴。已荐朝闻夕可意。勤观约礼博文书。泉声演偈百千万。直下令人见网舒。</p>
<p>何事纷纷竞觅居。大千不异一沤虚。蝇头富贵燕盟赵。蜗角功名越报吴。举世尽夸出格语。无人肎读剖尘书。白龙潭内泉声洁。涤去尘襟眼自舒。</p>
<p>白牛车里肎安居。今昔相逢自不虚。泽老寻山方入越。庞公带仆又称吴。但能一博输金注。何必三生镌石书。瞖眼空花才撤尽。此身何异岫云舒。</p>
<p>　【坐狎浪楼二首】</p>
<p>雨过三日瀑声微。五色潭光映晚晖。坐久不知身在客。丹枫黄菊两依依。</p>
<p>法门寥落少知音。偶与维摩论古今。莫怪泉声太饶舌。低徊难诉老婆心。</p>
<p>　【坐西竺庵偶成三偈】</p>
<p>灯光五色分明现。目眚无多未易亡。何处金錍堪借力。洪名六字足良方。</p>
<p>兔角岂须争曲直。龟毛不用辨黄玄。蟭螟眉里三千界。楖［木*栗］芒鞵任所便。</p>
<p>觅心不得复调心。最是神光祖意深。勤掐数珠频换线。灵鸡终许出余燖。</p>
<p>　【示宝树】</p>
<p>修行无巧法。只要生死切。谛观百年身。露电同生灭。千古大圣贤。皆从一念决。一念识重轻。群妄自超越。事不益真修。何能强屑屑。心逸乃日休。心劳乃日拙。六字大经王。勤诵无休歇。能念所念本无二。炽然能所相交彻。譬如万里净无云。百千江渎一轮月。不是渠兮尽是渠。非亲疎处难分别。</p>
<p>　</p>
<p>　【临塘寺阅埋庵集】</p>
<p>象教维持世所难。可怜魔恼不成欢。埋庵一变已至鲁。畱与诸方作镜看。（埋庵有书名象教四维颇箴时弊）</p>
<p>　【答无住生心义】</p>
<p>生心复无住。两个木人同拽锯。无住复生心。泥牛卧。听牧童吟。无住生心若有二。水波应辨东西位。生心无住若定一。日光照处应无色。亦一亦二两相违。非一非二是何物。三世诸佛绝不知。何况岭南卖柴客。</p>
<p>　【寄赠德水法主】</p>
<p>剖尽籓篱见自心。去来诸佛足知音。支那国里无相识。肎把鍮铜漫博金。</p>
<p>　【芙蓉苑】</p>
<p>菡萏初标莲社名。十千天子共寻盟。瑶阶行树垂珠网。宝岸楼台映石城。无数妙华供佛事。几多春色淡尘情。幢王最喜香河绕。趺坐时闻法乐鸣。</p>
<p>　【题大苏庵二首】</p>
<p>颓垣小露薜萝门。田畔依稀见别村。月到不知檐外白。雨余犹覩壁闲痕。一龛佛火明兼昧。半座蒲团冷亦温。徧吉愿王勤彻夜。香烟堆里度清魂。</p>
<p>直向须摩礼愿王。肎从尘世借萤光。门常昼掩室生白。齑作晨餐面欲黄。唯有贝多恒寓目。更无些子暂关肠。娑婆岁月消磨尽。周帀俱时火宅凉。</p>
<p>　【入山二偈】</p>
<p>鬬诤啀喍不忍闻。蟭螟眉里尽浮云。宗风断续何关我。教网弛张一任君。蚀芥便窥空界迥。剖尘方信大千文。如来慧命同真际。笑杀从前河饮分。</p>
<p>染习难忘每自悲。调心无术几人知。浮名何异斩头劔。逆境诚为抉膜錍。骨肉首丘同野兽。袈裟登垄似优儿。山灵莫笑归来晚。病未膏肓尚可医。</p>
<p>　【雨窻偶咏二偈】</p>
<p>一卧灵峰万虑灰。檐声滴滴印苍苔。已忘世上狐踪扰。但听林闲鸟语哀。野老乍逢商稼穑。山农常共卜风雷。宣尼任斥樊须小。我较乘桴有取材。</p>
<p>浃旬风雨怯春寒。牀折心安梦亦安。半世浮名同唾委。余生课愿与时完。展开古藏非文字。阅尽今时验肺肝。天外举头谁似此。夜来高枕日加餐。</p>
<p>　【五月二十七日大病初起偶述三偈】</p>
<p>山深日听水漫漫。小暑依然似小寒。无意避人人已避。有心刊病病难刊。卧余十昼甘随死。痛彻千肌苦较宽。慙愧归情犹未决。又从与饵获轻安。</p>
<p>如何阅藏便招魔。慎疾偏令疾更苛。覰破革囊无一净。赢来坏想略成科。虎衔犬子逾垣去。庭满苔纹拒客过。绝后再苏浑似梦。夕阳斜映鬓眉皤。</p>
<p>及门诸子并天涯。拟作遗书笔欲斜。秘藏岂难开肉眼。会权终恐滞牛车。嗤他苦诤全迷筏。庆我偷安别有艖。病退身闲重展藏。珊瑚击碎灿云霞。</p>
<p>　【病起警策偈六章】</p>
<p>幻身梦世。刹那迁逝。趋向死门。如囚赴刿。辩智神通。何能稍制。唯有持名。斯为上计。</p>
<p>四大六情。唯苦相撄。一句佛名。如篁出声。虚空可陨。名德弗倾不生不灭。本自圆成。</p>
<p>病苦旣剧。涕泪悲号。类彼孺子。取诮同曹。夙业所致。寕敢自弢。庶几慈父。哀此尘劳。</p>
<p>痛旣难脱。发心代苦。已愿代苦。何又求愈。性非异同。情递参伍。脱则俱脱吁我慈父。</p>
<p>革囊盛秽。有何可爱。况复疮门。其恶弥倍。积劫痴迷。沉溺弗悔。一念闻思。魔军永退。</p>
<p>嗟尔幻客。听我诲言。勿恃慧解。疎此定门。日干夕惕。成性存存。赴尔初志。报尔深恩。</p>
<p>　【阅藏毕偶成二偈】</p>
<p>佛语何尝离佛心。禅流义学枉沉吟。百千公案水洗水。八万修多金博金。阅尽始知无一字。拍盲安可透稠林。马鸣龙树虽难企。智觉芳踪庶许寻。</p>
<p>山房悄悄绝音书。纵有桃源恐不如。展卷分明唯一事。出门何用觅三车。黄花徧地铺新景。翠竹参天拥旧居。般若真如休寱语。饥餐渴饮任狂疎。</p>
<p>　【雨窻自喻四偈（九月十九日）】</p>
<p>万仞寒岩枯木身。梦魂高揖谢芳春。佛名信是千生伴。梵册元非五眼尘。食母婆和怜病子。乾坤老大笑畸人。阎浮何处寻知己。独寄清思落日滨。</p>
<p>盘曲樗材与世违。自欣从未蹈时机。兴来举首看黄叶。倦去支颐送落晖。无客不须商野馔。有风聊复被鹑衣。来麰盏饭天遗我。绝胜当年赋采薇。</p>
<p>百年瞤动计何长。邮寄纷纷客梦狂。来去未知生死寂。贤愚偏诤是非忙。梨华蛱蝶邀成果。柳絮毛毬佩作珰。输与深山闲纳子。数珠百分理归装。</p>
<p>极化穷神皆妄想。唤回妄想想如来。但令当念一声切。便觉从前万虑灰。截断去来明暗句。结成实报寂光胚。唯心作佛唯心是。不假针锥正眼开。</p>
<p>　【独坐书怀二首】</p>
<p>克期取果志。慙愧未能酬。病后知身苦。贫来幻想休。但将三际念。总附四弘舟。弹指归安养。阎浮不可畱。</p>
<p>半世倾肠腑。寥寥有几知。庶几二三子。慰我半生思。舍尽从前得。方开格外奇。殷勤末后句。奚啻黍离诗。</p>
<p>　【病中口号（十一月十八日）】</p>
<p>夏病不知暑。冬病不知寒。夜长似小劫。痛烈如刀山。人间尚复尔。何况三涂闲。归命大慈父。早出娑婆关。</p>
<p>　【病闲偶成（十二月初三日）】</p>
<p>业缘丛簇病缘频。痛苦呻吟彻暮晨。早发菩提犹若此。未全正信拟谁亲。身经九死浑亡力。心本无生独自甄。名字位中真佛眼。未知毕竟付何人。</p>
<p>　【大病初起求生净土六首】</p>
<p>阎浮百苦镇煎熬。赖有摩提路匪遥。六字洪名真法界。一声凡念海全潮。浊流寸寸清珠映。暗室尘尘宝炬招。千古东林风未坠。不须方便自横超。</p>
<p>沈疴危笃是吾师。消却从前多少痴。已破百年闲活计。定开尘劫大通逵。遥瞻落日增哀慕。梦礼慈容长智悲。六八愿王恒摄取。金莲育质可无疑。</p>
<p>持名真实是单传。念念圆成深妙禅。能所本来无二体。果因交彻卽重玄。广长舌相坚真信。周徧身光结法缘。大事分明唯此事。同仁共策祖生鞭。</p>
<p>病经累月皮缠骨。仿佛冥涂薜荔多。脾弱羡人甘六味。根嬴仅我顺三和。轩岐伎俩非双善。忉利酥酡柰异柯。最是乐邦慈父愿。含生永永离沈疴。</p>
<p>久向阿弥誓力深。浮生无柰染相侵。闻声见色多忘念。计后思前转昧心。痛极色声缘自断。病危前后影方沈。孤明六字全提出。百兽群中师子音。</p>
<p>干慧初干业未枯。病深无计可支吾。称名不异儿号乳。忏罪何殊囚伏辜。乍庆此时方得主。更慙歴劫枉成逋。丁寕法侣勤相助。共解轮王髻里珠。</p>
<p>　【赠王雪友】</p>
<p>洙泗源从鹫岭来。唯心一语正传开。圣狂究竟由当念。舜跖何尝禀异材。自昔灵根培旣久。而今正信发应恢。文人慧业元无二。好把家声续老裴。</p>
<p>　【甲午除夕】</p>
<p>东西南北枉趑趄。乍息狂心复旧居。正喜竹泉不用买。那堪疾疢久难祛。力从枕席消磨尽。心向华台毕竟舒。荐取宝池春富乐。从兹贫与病俱除。</p>
<p>　【乙未元旦二首】</p>
<p>爆竹声传幽谷春。苍松翠竹总维新。泉从龙树味如蜜。石镇雄峰苔似鳞。课续三时接莲漏。论开百部拟天亲。况兼已结东林社。同志无非法藏臣。</p>
<p>法藏当年愿力宏。于今旷劫有同行。岁朝选佛归圆觉。月夜传灯显性明。万竹并沾新令早。千梅已露旧芳英。诸仁应信吾无隐。快与高贤继宿盟。</p>
<p>灵峰蕅益大师宗论卷第十之四</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../../../oydsqjzj/wj/lfzl/dsj10/z3.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../../../../oydsqjzj/wj/lfzl/hf/scklfzlh.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../../../oydsqjzj/wj/lfzl/dsj10/z3.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../../../../oydsqjzj/wj/lfzl/hf/scklfzlh.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../../../../ace.js"></script>
        <script src="../../../../editor.js"></script>
        <script src="../../../../mode-rust.js"></script>
        <script src="../../../../theme-dawn.js"></script>
        <script src="../../../../theme-tomorrow_night.js"></script>


        <script src="../../../../clipboard.min.js"></script>
        <script src="../../../../highlight.js"></script>
        <script src="../../../../book.js"></script>

        <!-- Custom JS scripts -->


    </div>
    </body>
</html>
