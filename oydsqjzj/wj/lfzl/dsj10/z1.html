<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>卷十之一 - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../../../favicon.svg">
        <link rel="shortcut icon" href="../../../../favicon.png">
        <link rel="stylesheet" href="../../../../css/variables.css">
        <link rel="stylesheet" href="../../../../css/general.css">
        <link rel="stylesheet" href="../../../../css/chrome.css">

        <!-- Fonts -->
        <link rel="stylesheet" href="../../../../FontAwesome/css/font-awesome.css">
        <link rel="stylesheet" href="../../../../fonts/fonts.css">

        <!-- Highlight.js Stylesheets -->
        <link rel="stylesheet" href="../../../../highlight.css">
        <link rel="stylesheet" href="../../../../tomorrow-night.css">
        <link rel="stylesheet" href="../../../../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../../../../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../../../../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../../../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="卷十之一"><a class="header" href="#卷十之一">卷十之一</a></h1>
<p>古歙门人成时编辑</p>
<p>【将出家与叔氏言别】</p>
<p>【一笔句】</p>
<p>【乙丑飜一笔句】</p>
<p>【结制】</p>
<p>【解制】</p>
<p>【丙寅季夏先慈捐世赋四念处以写哀】</p>
<p>【解制自吊示诸友】</p>
<p>【戊辰春刺舌端血畱别诸友八偈之二】</p>
<p>【寿兄得广参博访阄赋赠】</p>
<p>【和归一筹兄】</p>
<p>【惺谷寿得出家阄将往博山剃发二首】</p>
<p>【次惠安】</p>
<p>【曹溪行呈无异禅师（有序）】</p>
<p>【赠壁如兄掩关用博山原韵】</p>
<p>【赠戒珠（有序）】</p>
<p>【摄山】</p>
<p>【赠澹居大德血书华严经】</p>
<p>【警邃征】</p>
<p>【净土偈十四首（有序）】</p>
<p>【和不我】</p>
<p>【示智恒字鉴如】</p>
<p>【示用恒剃发】</p>
<p>【示宝所】</p>
<p>【过槜李东塔见人上堂有感二首】</p>
<p>【己巳再阅律藏似归一诸兄二偈】</p>
<p>【赠参己】</p>
<p>【赠若云】</p>
<p>【警寿兄】</p>
<p>【割股救惺谷兄】</p>
<p>【答初平发愿偈】</p>
<p>【示初平发心】</p>
<p>【闻谤】</p>
<p>【挽惺谷寿兄】</p>
<p>【示存朴】</p>
<p>【示诸四完】</p>
<p>【示涵宏】</p>
<p>【警初平】</p>
<p>【山中三首】</p>
<p>【哭慧济示权律主】</p>
<p>【托鉢有怀】</p>
<p>【卜居十八事（有序）】</p>
<p>【法臣歌为闻道侍者（有序）】</p>
<p>【示戒明】</p>
<p>【胡劳叹】</p>
<p>【病中写怀十偈】</p>
<p>【题夏贞妇卷】</p>
<p>【怀鲁仲连】</p>
<p>【示费敬斋】</p>
<p>【别友】</p>
<p>【入山二偈】</p>
<p>【诗偈一】</p>
<p>　【将出家与叔氏言别】</p>
<p>世变不可测。此心千古然。无限他山意。丁寕不在言。</p>
<p>　【一笔句】</p>
<p>湛海浮沤。起灭无端何日休。目瞖空花有。瞖尽花存否。（嗏）莫更往迷流。酸辛独受。知妄无因。当体元如旧。因此把世界身心一笔句。</p>
<p>　【乙丑飜一笔句】</p>
<p>海湛沤浮。本自无端岂更休。目瞖空花有。瞖尽花亡否。（嗏）及早悟真流。安然正受。知幻卽离。那有新和旧。把甚么世界身心一笔句。</p>
<p>　【结制】</p>
<p>娄然一鉢别无能。没伎寻常粥饭僧。结夏岂甘违佛制。谭经元不落声尘。钁头青嶂堪理骨。镜面霜茎未有凭。预恣同仁相策励。不须门外设三乘。</p>
<p>　【解制】</p>
<p>结制暑方盛。解制凉风作。倏忽淹九旬。光华易殂落。田禾青渐黄。河水流且涸。缅想日用中。犹是倚与托。偃月谭了义。幽室病为药。安居竟何益。况复将行脚。他山虽入梦。只恐原如昨。</p>
<p>　【丙寅季夏先慈捐世赋四念处以写哀】</p>
<p>恩爱迷情。四大缘生妄有身。脓血交相润。自秽常无尽。（嗏）饶你会庄矜。画囊盛粪。一旦神离。不复堪亲近。切莫把未烂骷髅认作真。（观身不净）</p>
<p>妄想驱驰。吸揽前尘作所依。业感原无意。苦乐随因异。（嗏）苦果实堪悲。酸辛难比。世乐虽荣。享尽愁还至。切莫把五欲尘劳枉自迷。（观受是苦）</p>
<p>迷却真常。缘气纷纭集一腔。离彼前尘相。分别成何状。（嗏）饶你会思量。终归罔象。过未无踪。现在原长往。切莫把流注心机作主张。（观心无常）</p>
<p>藏性周圆。循业随心法法全。和合因缘舛。戏论须排遣。（嗏）外道枉纠缠。盲无慧眼。妙有真空。觅我同阳焰。切莫把十界依他作本然。（观法无我）</p>
<p>　【解制自吊示诸友】</p>
<p>旧年结夏彭水滨。今年结夏姑苏城。旧年解制母尚在。今年解制徒伤情。出世大孝未有当。呜呼今且为穷氓。尅期取果昔何狡。四载有余徒自挠。忽忽不念死将至。辜负吾衣色用皂。清霄每自呻。肠转向谁陈。名闻利养自昔不常在。袈裟一失千古万古终沉沦。</p>
<p>　【戊辰春刺舌端血畱别诸友八偈之二】</p>
<p>教观功难尅。横超念最贤。一声佛号处。已侍世尊前。参究虽云顿。嗟今倍复难。小安成大妄。何似用金砖。</p>
<p>　【寿兄得广参博访阄赋赠】</p>
<p>觉皇时已迈。含识方遗本。执教逞空谭。依禅思多瞒。正法遗繁忧。畴作自心懑。有怀惺谷寿。与我同所忖。我以千古交。［扌*叜］精用补衮。君以百城歴。取益开群忳。两涂各驰骋。厥旨适非远。知君饮法流。终不犹河鼹。愿君有日益。我愿能日损。</p>
<p>　</p>
<p>　【和归一筹兄】</p>
<p>破家荡产英雄事。闺阁微赀妇寺怜。纵博万场今日始。一尘便可注三千。</p>
<p>　【惺谷寿得出家阄将往博山剃发二首】</p>
<p>昔年相识五云闲。何似今朝契更专。其过讼应深激励。他山石不习柔便。春回顿改残冬色。雪积逾增翠竹妍。从此共祛寒气尽。悠悠舜日与尧天。</p>
<p>去年爱我亦芬芳。独善为怀兑可商。破格一朝诚不易。匡扶千古岂寻常。芒鞵破处脚跟稳。拄杖回时手眼良。寄语守株门下客。同将祖道苦茗甞。</p>
<p>　【次惠安】</p>
<p>法林凋谢不能春。黄叶秋风嗌愈臻。圆顶方袍虽徧界。忘身为法果谁人。</p>
<p>　【曹溪行呈无异禅师（有序）】</p>
<p>　不肖旭。初信佛法。闻有等假称悟道。诳惑世人。甚伤之。读博山警语。窃喜正法犹在。私谓一种良方耳。后见山中禅客。惟一句死话头。不为优免牌。便为系驴橛。入理处尚不可得。况向上一著不住于理者邪。迩年狂罔。往往有谤博山者。方疑必有不同流俗处。故感恶言供养。访于惺谷。谷曰。不能如大医王。善疗众病。而破痈拔毒一科。所专精也。不能如主兵臣。尽征不服。而［扌*叜］奸察伪守关老吏也。于是匍匐叅请。方知大师乘大愿。具大力。运大悲扩大量。果与诸方不同。藐予小子。以禅治惑。以律扶衰。虽一刀直入。不能为嫡骨之儿。而三学相阶。亦可作白茅之藉。况与惺谷寿交。于师有伯父谊。敬赋俚言。</p>
<p>法王示寂朝日冥。众圣不住暮拂电。狐涎猩臭溅九州。狮猊喘息仅如线。此时不有至人吊。孰与群生摧怨敌。吾师愍此乘愿来。直饮曹溪源一滴。一滴沾腹彻骨康。出窟颦呻增威力。四望高吼声未极。百兽踜［蹬-登*滕-月］惊避匿。堪嗟野干诈相亲。拾取余残诳他国。自惭不具超方眼。以耳为目寕相识。今日相逢非偶然。嗣法无缘聊嗣德。愿将一滴曹溪源。衍作百千大海淢。愿将法海百千流。汇作曹溪源莫测。九陛能令帘幙高。三宗莫作鼎足勒。藐尔予怀庶可舒。从兹共作能仁翊。</p>
<p>　【赠壁如兄掩关用博山原韵】</p>
<p>萧然一室胜嵩山。覰破禅机只等闲。但莫将心拟墙壁。去来何处不长安。</p>
<p>　</p>
<p>　【赠戒珠（有序）】</p>
<p>　戒珠禅兄。凤阳天长马氏子。刲股救父。剖肝救母。迨二尊谢世。遂剃染。愿入予净社。拈此。</p>
<p>毗尼禅观互庄严。携手同归极乐天。赢得孝思为行本。戒珠朗握照三千。</p>
<p>　【摄山】</p>
<p>身栖碧霞外。目摄乱山峰。最是关情事。江帆万里风。</p>
<p>　【赠澹居大德血书华严经】</p>
<p>万滴书成法界经。十王滴滴放光明。南询末后一句子。不堕狂禅鼠唧鸣。</p>
<p>　【警邃征】</p>
<p>日照纸窻明。蓦然起悲思。但有好顺人。曾无刚烈志。犹如彼痴蝇。只向窻前滞。不肎猛回头。云何得出世。</p>
<p>　【净土偈十四首（有序）】</p>
<p>　博山禅师。拈净土偈。每云净心卽是西方土。盖以因摄果也。读者不达。遂至以理夺事。几成破法。予触耳感怀。每拈西方卽是唯心土。俾以事扶理。聊附补偏救獘之职云。</p>
<p>西方卽是唯心土。无上深禅不用参。佛向念中全体露。更生疑虑太痴憨。</p>
<p>西方卽是唯心土。离土谭心实倒颠。念念总皆归佛海。生盲重觅祖师禅。</p>
<p>西方卽是唯心土。得见弥陀始悟心。寸土不存非断灭。堂堂相好寂光身。</p>
<p>西方卽是唯心土。欲悟惟心但念西。舌相广长专为此。更求玄妙抑何痴。</p>
<p>西方卽是唯心土。无相非从相外求。拟欲将心取无相。灵龟曳尾转堪忧。</p>
<p>西方卽是唯心土。未识西方岂识心。逝子谬希圆顿解。拾将落叶作黄金。</p>
<p>西方卽是唯心土。更觅唯心见已违。光影揣摩成活计。莲邦何曰薄言归。</p>
<p>西方卽是唯心土。拟拨西方理便乖。极乐一尘同刹海。假饶天眼未知涯。</p>
<p>西方卽是唯心土。趁到同居第一关。但得九莲能托质。寂光何虑不时还。</p>
<p>西方卽是唯心土。土净方知心体空。一切境风犹挂念。云何妄说任西东。</p>
<p>西方卽是唯心土。莫把唯心旨趣诬。迷悟去来元藏性。谩言平等却成迂。</p>
<p>西方卽是唯心土。白蕅池开不用栽。一念顿教归佛海。何劳少室与天台。</p>
<p>西方卽是唯心土。三昧中王道最微。瞥尔生疑千古隔。咬钉嚼铁莫依违。</p>
<p>西方卽是唯心土。慧日高悬第一机。事理双融真净业。现前何法不玄微。</p>
<p>　【和不我】</p>
<p>每叹宗乘事已非。盲修瞎炼欲何为。知君独具超方眼。枯木岩前路岂迷。</p>
<p>　【示智恒字鉴如】</p>
<p>鉴彻真如体。元光本自恒。瞥生明觉妄。幻作寂空尘。了了元无物。方宜拂拭勤。秀能亲切旨。会得不须分。</p>
<p>　【示用恒剃发】</p>
<p>明心好向三皈始。立志还从五戒先。勤苦不辞成福聚。诵持无阙悟灵源。</p>
<p>　【示宝所】</p>
<p>著有落人天。著空堕三恶。惟有西方土。超出有无缚。炽然求往生。莫复存疑想。介尔才踌踟。偏邪见日长。思量分别法。谤于真智慧。永劫沉深坑。诸佛无能济。种麦少蹋土。亦勿乘空取。中行践实地。疾得到宝所。</p>
<p>　</p>
<p>　　过槜李东塔见人上堂有感二首】</p>
<p>树杪声声泣露哀。岸舟鱼背漫相猜。宗乘顿逐东流下。触目难禁泪满腮。一滴狐涎彻体腥。当阳鸦立法王庭。却惭普眼能弘护。犹使天人掩耳听。</p>
<p>聋人听曲哑人歌。跛躄相将共伐柯。今日已成冥暗界。不知向后又如何。</p>
<p>　【己巳再阅律藏似归一诸兄二偈】</p>
<p>岁晚寒方盛。安居藉道晖。爱逾冬月日。箴比佩弦韦。顾命宜频想。时艰愿早挥。此缘良不易。幸勿更依违。</p>
<p>自愧非坚质。匡扶赖友朋。感兹英俊士。甘作劣庸凭。皈命犹嫌晚。忘身亦所应。服勤函丈内。伫望雅相矜。</p>
<p>　【赠参己】</p>
<p>尽大地是个自己。弥陀亦在里许安身。尽法界不出弥陀一毛孔光明。自己更向何处著脚。念念弥陀念念己。自他不隔是真参。若从少室求端的。钝置己灵深可怜。故今参己无别事。六时长忆紫金仙。</p>
<p>　【赠若云】</p>
<p>尽说乘为急。谁知戒不迂。缶瓶难贮乳。鱼目岂成珠。刹海遵遗教。朝宗向乐都。净因期共勖。力挽末时趋。</p>
<p>　</p>
<p>　【警寿兄】</p>
<p>虱多不痒。债多不愁。世人昧昧。何足与俦。一芥翳天。一尘覆地。最要防闲。学人习气。未预法流。止名干慧。开眼尿牀。倍堪惭愧。欲臻二利。须慎细德。轮翼不亏。高远无失。</p>
<p>　【割股救惺谷兄】</p>
<p>幻缘和合受兹身。欲剜千疮愧未能。爪许薄皮聊奉供。用酬严惮切磋恩。</p>
<p>　【答初平发愿偈】</p>
<p>有愿无行。如人无足。有行无愿。如盲无导。信步前行。险恶难保。丁兹末季。法弱魔强。纵有干慧。犹难稳足。况虽立志。慧眼未开。今生不度。更待何生。阿弥陀佛。大愿深慈。如母忆子。子何弗思。若不至心。早暮回向。悠悠缓纵。卽逃逝人。非必诃谤。乃名逃逝。汝今已能。奋然自新。当知珍池。斯萌莲蕊。从今数发。相续不断。斯可名为。勇猛丈夫。如或未然。仍前习气。始勤终隋。口向心背。旣非菩萨。亦非二乘。常在三界。出没轮回。自未能度。云何度人。如被漂者。欲拯岸行。如癞病者。卖疮癣药。愚痴颠倒。举世所嗤。汝旣发心。我深随喜。复为劝助。使得坚忍。同觐慈尊。共化尘刹。尽未来际。永矢弗谖。愿汝精勤。先成佛道。我作文殊。助汝扬化。</p>
<p>　【示初平发心】</p>
<p>莫谓菩提心难发。屠刀放下立成佛。莫谓菩提心易发。杯水岂停鼎内沸。欲明旷劫大因缘。先把生平怀抱拂。眼前活计若关情。本地风光终受屈。劝君速发难发心。为仁由己非由物。</p>
<p>　【闻谤】</p>
<p>所言若有实。三根何名谤。所言若无实。不干亦岂谤。若以语言为谤事。后字未出前音没。若以文书为谤事。白者是纸黑是墨。谤安在。云何忸。四大空。蕴非我。谁能谤。谤谁受。旣无嗔憾。应发悲心。我由无始迷本觉。幻业积怨成稠林。是故今日恶口加。皆因往昔自业侵。又复修道未精确。威德堪劣致群疑。若不惭愧自克治。损彼损己罪所基。我因谤。增智断。谤者速圆恩德。恩圆卽是如来。智断德满成佛。谤为明镜戚我丑。谤为甘露饮我药。谤是炎时清凉风。谤是睡时大鼓角。谤为法界趣不过。谤谤共登无上觉。</p>
<p>　【挽惺谷寿兄】</p>
<p>彻底婆心未肎休。当场业运已迁流。浮沤影逐虚缘散。热血腥同实际畱。射自果然难下手。为人须是再低头。临行赠汝无多子。一句弥陀作大舟。</p>
<p>　【示存朴】</p>
<p>欲作法王臣。是玉善自养。止恶无刑惩。行善无谷奖。三业并缘慈。四仪恒勿爽。戒为胜璎珞。忍是坚铠仗。习气渐渐消。定慧油油长。舍却片时谋。方获刹尘谠。弹指非昔人。速出娑婆网。</p>
<p>　【示诸四完】</p>
<p>丈夫志气在千秋。自立从容贵学优。斯语直教言下信。浮云岂向世闲求。山河国土空中影。事业功名水上沤。触著儒童声恸处。莲华宝地共遨游。</p>
<p>　【示涵宏】</p>
<p>欲求出世慧。先断世闲愚。身界元非实。根尘性本无。闻思宜自勖。名利不堪娱。念莫驰情境。躬恒慎所趋。三归知究竟。十戒握机枢。和忍成心德。精勤作胜谟。持经神在定。忆佛智能孚。曳转从前履。超登最上衢。</p>
<p>　【警初平】</p>
<p>末劫修行。少成多殆。慎勿师心。硬作主宰。观色察言。如临如在。谦恭牧己。毋思露彩。但省我非。不念人罪。八喻铭心。恒观法海。虚矫未除。真味斯馁。</p>
<p>　【山中三首】</p>
<p>幻境冥无定。菩提志自坚。已知身世累。寕被利名迁。宴寂笺书后。谭经受食前。懒从商四事。一鉢是良田。</p>
<p>不问人闲世。惟参第一天。谛从观境发。火必指薪传。未识兼山艮。徒劳夕惕干。尘缘能顿谢。正法可全肩。</p>
<p>丽泽功非细。膏肓亦可痊。名言醒渴梦。快论入深禅。步履宗先哲。规绳启后贤。摩尼奚足羡。戒月烛三千。</p>
<p>　【哭慧济示权律主】</p>
<p>永叹毗尼苑。于今久已荒。开遮谁实谙。轻重几曾商。旣切横流痛。恒歌如玉章。天倾扶律者。谁与共谭常。</p>
<p>　【托鉢有怀】</p>
<p>同盟有四士。二友已驰西。独赖伯与仲。相期提且撕。慧基欣不远。玄德憾犹暌。末后未明句。何时共醒迷。</p>
<p>　【卜居十八事（有序）】</p>
<p>　【顺归师雅癖。奉大士慈命。诛茅西湖。不敢自暴弃。随事拈一偈。】</p>
<p>一般从地发。肥瘠为谁诛。信手和根取。僧前翠满盂。（摘蔬）</p>
<p>油必先时用。盐宜熟后加。何须觅香料。火到味能奢。（烹菜）</p>
<p>黄粱冷水下。白粲沸汤应。切忌无端动。氤氲任运腾。（作饭）</p>
<p>五沸占汤候。三投验适时。从来清逸味。不许醉翁知。（点茶）</p>
<p>散专恒顺势。文武亦随机。析尽薪穷际。灰从何处飞。（然火）</p>
<p>几人新旧位。核鉢数分明。只恐堂中客。贪尝不湿羹。（行堂）</p>
<p>涤器先除滓。无令余腻畱。低声归本处。针咽未生愁。（净碗）</p>
<p>带水拖泥去。搬砖运瓦来。鲜鱼与瓮鼈。满面且蒙埃。（直院）</p>
<p>果因真不昧。取与自无私。为问生姜辣。于今味孰知。（知库）　</p>
<p>问讯常先意。寒温任所宜。现成茶一盏。莫受赵州欺。（待客）</p>
<p>随智随情说。同条复异枝。声前一著子。畱待当家儿。（答问）</p>
<p>强变机原异。刚柔克亦殊。气平心息后。这著可曾输。（调诤）</p>
<p>无上明王印。寒潭月一轮。八风吹不破。冰雪亦阳春。（持呪）</p>
<p>慈尊无量号。介尔有心含。生佛原非隔。深禅何必参。（念佛）</p>
<p>好事不如无。莫作死句会。一任能所分。从来非性外。（礼拜）</p>
<p>瞥尔依他起。来踪何处寻。刹那生卽灭。万古自长今。（观心）</p>
<p>乞士原吾号。巡家岂择贫。不求应供果。等施倍关情。（托鉢）</p>
<p>高枕长舒脚。寕愁明日粮。几多颠倒梦。醒后一齐忘。（宴息）</p>
<p>　【法臣歌为闻道侍者（有序）】</p>
<p>　【密藏开禅师隐去。闻道尚未剃发。从曾水部处归。觅师不得遂痛哭而殂。陆行之为予言之。】</p>
<p>四大海水母乳盈。毗富罗山积骨均。荆轲聂政未称英。田横五百超等伦。何况投诚事知识。传来半偈堪知津。雪山大士标榜在。可怜流俗多邪因。顺之则喜逆则嗔。远之则忘近始亲。藏公隐去音如金。闻道孤臣身为尘。人谓生死乃永隔。寕知火传由薪。君不见。比丘畏渴饮虫水。何如渴死先发真。</p>
<p>　【示戒明】</p>
<p>慢为功德贼。勤为善法王。福水慧舟楫。无水舟不行。欲求真实慧。莫从口耳商。苦志劳筋骨。大任乃克将。福至心忽开。妙义能顿彰。深造旣自得。世智谁可量。</p>
<p>　【胡劳叹】</p>
<p>为问丈夫儿。胡劳发浩叹。娑婆本苦空。理欲原冰炭。矢作奇男子。空行已惊惮。况复魔网稠。触处皆危难。冥冥三界中。何时夜方旦。所以出世宾。每勤如幻观。岁寒松柏荣。炉炽金聚灿。逆境是良师。止贵衷不乱。坐断生死情。当处卽彼岸。放下祖生鞭。拈起秦时钻。为问丈夫儿。胡劳发浩叹。</p>
<p>　【病中写怀十偈】</p>
<p>俄尔西山俄尔东。依依师友念何穷。长空雁影元无住。未肎终为旧阿蒙。</p>
<p>中原逐鹿苦无虞。一卷残经且自劬。了得目前无剩法。威音那畔却成输。</p>
<p>三生玉食梦中灰。瞪发劳生孟浪猜。寄语灵山亲付嘱。夜光弹雀事堪哀。</p>
<p>宣文伎俩愧迦文。吹散青云附白云。堪叹缁林名杰士。落花流水乱纷纷。</p>
<p>万藤多少倩谁删。高驾长驱莫问关。饮器失声犹未瞥。象王已过万重山。</p>
<p>趋避因缘问六爻。祝人无计代烹庖。应真有骨遗荒野。赚得耆婆仔细敲。</p>
<p>谁将鸦臭立当阳。惹得儿孙日夜狂。灭却本宗无实法。几多热闹一时凉。</p>
<p>黄花郁郁竹青青。般若真如语太鯹。见色闻声随分过。羞他矫强设门庭。</p>
<p>最苦娑婆邪见蒸。禅门如炭教如冰。生心无住金刚印。愧杀黄梅与惠能。</p>
<p>色里胶青水里盐。依稀仿佛最堪嫌。黄连食尽无非苦。石蜜中边尽是甜。</p>
<p>　【题夏贞妇卷】</p>
<p>君不见。惭愧无衣赴火人。须臾具足梵天身。诚语誓出妇之贞。象王产难斯开频。由来一死未称英。呜呼此意畴能真。侍孤亲。肠欲断。极乐邦。看冷暖。回将血泪入珍池。不动凡区圣因满。栏楯层层树影重。何妨徧列娑婆伴。</p>
<p>　【怀鲁仲连】</p>
<p>战国有奇士。高谭耻帝秦。抵掌解纷难。而非仪衍唇。千金笑不顾。终身居海滨。廉洁岂足慕。义重非甘贫。我悲士习陃。竞作名利臣。丑扇与蛆虫。簪笏而垂绅。读史发永叹。滔滔千古沦。</p>
<p>　【示费敬斋】</p>
<p>恶业虽本空。业缘每郁蓊。不从作法门。终受幻罪笼。不观实相心。魔宫无自动。惭愧旣交攻。理事须一统。君不见。善星妄说法元空。长夜泥犁何日昽。涅槃会上未生怨。打破从前黑漆桶。</p>
<p>　【别友】</p>
<p>湖海浮游十五年。脚跟芒履几番穿。守株缘木时师口。兔角龟毛教外传。万窍悲风号控地。千肠血泪浸稽天。殷勤付与同仁士。彻底掀飜且熟眠。</p>
<p>　【入山二偈】</p>
<p>辩才如雨笔如云。八两依然是半斤。介尔一心谁信具。不如真下自闻熏。</p>
<p>众生良药无如病。病极形枯心亦灰。徧界春风放桃李。长肱犹似未闻雷。</p>
<p>灵峰蕅益大师宗论卷第十之一</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../../../oydsqjzj/wj/lfzl/djj9/z4.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../../../../oydsqjzj/wj/lfzl/dsj10/z2.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../../../oydsqjzj/wj/lfzl/djj9/z4.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../../../../oydsqjzj/wj/lfzl/dsj10/z2.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../../../../ace.js"></script>
        <script src="../../../../editor.js"></script>
        <script src="../../../../mode-rust.js"></script>
        <script src="../../../../theme-dawn.js"></script>
        <script src="../../../../theme-tomorrow_night.js"></script>


        <script src="../../../../clipboard.min.js"></script>
        <script src="../../../../highlight.js"></script>
        <script src="../../../../book.js"></script>

        <!-- Custom JS scripts -->


    </div>
    </body>
</html>
