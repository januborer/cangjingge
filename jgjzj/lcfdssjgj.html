<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>梁朝傅大士颂金刚经  - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../favicon.svg">
        <link rel="shortcut icon" href="../favicon.png">
        <link rel="stylesheet" href="../css/variables.css">
        <link rel="stylesheet" href="../css/general.css">
        <link rel="stylesheet" href="../css/chrome.css">

        <!-- Fonts -->
        <link rel="stylesheet" href="../FontAwesome/css/font-awesome.css">
        <link rel="stylesheet" href="../fonts/fonts.css">

        <!-- Highlight.js Stylesheets -->
        <link rel="stylesheet" href="../highlight.css">
        <link rel="stylesheet" href="../tomorrow-night.css">
        <link rel="stylesheet" href="../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="梁朝傅大士颂金刚经"><a class="header" href="#梁朝傅大士颂金刚经">梁朝傅大士颂金刚经</a></h1>
<p>　　　　梁朝傅大士颂金刚经</p>
<p>　　　　序</p>
<p>　　金刚经歌者，梁朝时傅大士之所作也。武帝初请志公讲经，志公对曰：「自有傅大士善解讲之。」帝问此人今在何处？志公对曰：「见在鱼行。」于时即召大士入内。帝问大士，欲请大士讲金刚经，要何高坐？大士对曰：「不用高坐，只须一具拍板。」大士得板，即唱经歌四十九颂，终而便去。志公问武帝曰：「识此人不？」帝言不识。志公告帝曰：「此是弥勒菩萨分身，下来助帝扬化。」武帝忽闻情，大惊讶，深加珍仰，因题此颂于荆州寺四层阁上，至今现在。</p>
<p>　　夫金刚经者，圣教玄关，深奥难测，诸佛莫不皆由此生。虽文疏精研浩汗难究，岂若慈颂，显然目前，遂使修行者，不动足而登金刚宝山；谛信者，寂灭识而超于涅槃彼岸，故书。其文广博无穷，凡四十九篇，列之于后。所谓：惠日流空，照如来之净土；禅刀入手，破生死之魔军。既人法双祛俱遣，快哉斯义，何以加焉！有一智者，不显姓名，资杨五首，以申助也。其层阁既被焚烧，恐文隋堕，聊请人贤于此阁见本，请垂楷定。</p>
<p>【金刚般若波罗蜜经】</p>
<p>　　如来涅槃日　　娑罗双树间　　阿难没忧海　　悲恸不能前</p>
<p>　　优婆初请问　　经首立何言　　佛教如是者　　万代古今传</p>
<p>【如是我闻。一时佛在舍卫国，祇树给孤独园，与大比丘众千二百五十人俱。尔时，世尊食时，著衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐。</p>
<p>　　时，长老须菩提，在大众中，即从坐起。偏袒右肩，右膝著地，合掌恭敬而白佛言：「希有！世尊！如来善护念诸菩萨，善付嘱诸菩萨。世尊！善男子，善女人，发阿耨多罗三藐三菩提心，应云何住？云何降伏其心？」佛言：「善哉！善哉！须菩提！如汝所说。如来善护念诸菩萨，善付嘱诸菩萨。汝今谛听，当为汝说。善男子，善女人，发阿耨多罗三藐三菩提心，应如是住，如是降伏其心。」「唯然！世尊！愿乐欲闻。」</p>
<p>　　佛告须菩提：「诸菩萨摩菩萨，应如是降伏其心。所有一切众生之类，若卵生、若胎生、若湿生、若化生，若有色、若无色，若有想、若无想，若非有想、若非无想，我皆令入无余涅槃而灭度之。如是灭度无量无数无边众生，实无众生得灭度者。何以故？须菩提！若菩萨有我相、人相、众生相、寿者相，即非菩萨。】</p>
<p>﹝弥勒颂曰﹞</p>
<p>　　空生初请问　　善逝应机酬</p>
<p>　　先答云何住　　次教如是修</p>
<p>　　胎生卵湿化　　咸令悲智收</p>
<p>　　若起众生见　　还同著相求</p>
<p>【「复次，须菩提！菩萨于法，应无所住，行于布施，所谓不住色布施，不住声香味触法布施。须菩提！菩萨应如是布施，不住于相。何以故？若菩萨不住相布施，其福德不可思量。】</p>
<p>　　　　檀波罗蜜（布施）﹝弥勒颂曰﹞</p>
<p>　　施门通六行　　六行束三檀</p>
<p>　　资生无畏地　　声色勿相干</p>
<p>　　二边纯莫立　　中道不须安</p>
<p>　　欲识（或作觅）无生处　　背境向心观</p>
<p>　　　　尸波罗蜜（持戒）﹝弥勒颂曰﹞</p>
<p>　　尸罗得清净　　无量劫来因</p>
<p>　　妄想如怨贼　　贪爱若参辰</p>
<p>　　在欲而无欲　　居尘不染尘</p>
<p>　　权于离垢地　　当证法王身</p>
<p>　　　　羼提波罗蜜（忍辱）﹝弥勒颂曰﹞</p>
<p>　　忍心如幻梦　　辱境若龟毛</p>
<p>　　常能修此观　　逢难转坚牢</p>
<p>　　无非亦无是　　无下亦无高</p>
<p>　　欲灭贪嗔贼　　须行智慧刀</p>
<p>　　　　毗离耶波罗蜜（精进）﹝弥勒颂曰﹞</p>
<p>　　进修名焰地　　良为慧光舒</p>
<p>　　二智心中遣　　三空境上祛</p>
<p>　　无明念念灭　　高下执情知</p>
<p>　　观心如不间　　何啻至无为</p>
<p>　　　　禅波罗蜜（禅定）﹝弥勒颂曰﹞</p>
<p>　　禅河随浪净　　定水逐波清</p>
<p>　　澄神生觉性　　息虑灭迷情</p>
<p>　　遍计虚分别　　由来假立名</p>
<p>　　若了依他起　　无别有圆成</p>
<p>　　　　般若波罗蜜（智慧）﹝弥勒颂曰﹞</p>
<p>　　慧灯如朗日　　蕴界若干城</p>
<p>　　明来闇便谢　　无暇暂时停</p>
<p>　　妄心犹未灭　　乃见我人形</p>
<p>　　妙智圆光照　　唯得一空名</p>
<p>　　三大僧祇劫　　万行具齐修</p>
<p>　　既悟无人我　　长依圣道流</p>
<p>　　二空方渐证　　三昧任遨游</p>
<p>　　创居欢喜地　　常乐遂（或作无）忘忧</p>
<p>【「须菩提！于意云何？东方虚空可思量不？」「不也！世尊！」「须菩提！南西北方四维上下虚空可思量不？」「不也！世尊！」「须菩提！菩萨无住相布施，福德亦复如是不可思量。须菩提！菩萨但应如所教住。】</p>
<p>﹝弥勒颂曰﹞</p>
<p>　　若论无相施　　功德极难量</p>
<p>　　行悲济贫乏　　果报不须望</p>
<p>　　凡夫情行劣　　初且略称扬</p>
<p>　　欲知檀貌状　　如空遍十方</p>
<p>【「须菩提！于意云何？可以身相见如来不？」「不也！世尊！不可以身相得见如来。何以故？如来所说身相，即非身相。」佛告须菩提：「凡所有相，皆是虚妄。若见诸相非相，则见如来。」】</p>
<p>﹝弥勒颂曰﹞</p>
<p>　　如来举身相　　为顺世间情</p>
<p>　　恐人生断见　　权且立虚名</p>
<p>　　假言（或作名）三十二　　八十也空声</p>
<p>　　有身非觉体　　无相乃真形</p>
<p>【须菩提白佛言：「世尊！颇有众生，得闻如是言说章句，生实信不？」佛告须菩提：「莫作是说！如来灭后，后五百岁，有持戒修福者，于此章句，能生信心，以此为实。】</p>
<p>﹝弥勒颂曰﹞</p>
<p>　　因深果亦深　　理密奥难寻</p>
<p>　　当来末法世　　唯虑法将沈</p>
<p>　　空生情未达　　闻义恐难任</p>
<p>　　如能信此法　　定是觉人心</p>
<p>【「当知是人，不于一佛二佛三四五佛而种善根，已于无量千万佛所种诸善根，闻是章句，乃至一念生净信者。须菩提！如来悉知悉见，是诸众生，得如是无量福德。】</p>
<p>﹝弥勒颂曰﹞</p>
<p>　　信根生一念　　诸佛尽能知</p>
<p>　　修（或作生）因于此日　　证果未来时</p>
<p>　　三大经多劫　　六度久安施</p>
<p>　　薰成无漏种　　方号不思议（或作识）</p>
<p>【「何以故？是诸众生，无复我相、人相、众生相、寿者相。无法相，亦无非法相。何以故？是诸众生，若心取相，则著我人众生寿者；若取法相，即著我人众生寿者。何以故？若取非法相，即著我人众生寿者。】</p>
<p>﹝弥勒颂曰﹞</p>
<p>　　人空法亦空　　二相本来同</p>
<p>　　遍计虚分别　　依他碍不通</p>
<p>　　圆成说（或作沉）识海　　流转若飘蓬</p>
<p>　　欲识无生理（或作忍）　　心外断行踪</p>
<p>【「是故不应取法，不应取非法。】</p>
<p>﹝弥勒颂曰﹞</p>
<p>　　有因名假（或作无）号　　无相乃（或作有）驰名</p>
<p>　　有无无别体　　无有有无形</p>
<p>　　有无无自性　　妄起有无情</p>
<p>　　有无如谷响　　勿著有无声</p>
<p>【「以是义故，如来常说，汝等比丘，知我说法，如筏喻者，法尚应舍，何况非法！】</p>
<p>﹝弥勒颂曰﹞</p>
<p>　　渡河须用筏　　到岸不须船</p>
<p>　　人法知无我　　悟理讵劳筌</p>
<p>　　中流仍被溺　　谁论在二边</p>
<p>　　有无如取一　　即被污心田</p>
<p>【「须菩提！于意云何？如来得阿耨多罗三藐三菩提耶？如来有所说法耶？」须菩提言：「如我解佛所说义，无有定法名阿耨多罗三藐三菩提，亦无有定法如来可说。何以故？如来所说法，皆不可取，不可说，非法，非非法。】</p>
<p>﹝弥勒颂曰﹞</p>
<p>　　菩提离言说　　从来无得人</p>
<p>　　须依二（或作一）空理　　当证法王身</p>
<p>　　有心俱是妄　　无执乃名真</p>
<p>　　若悟非非法　　逍遥出六尘</p>
<p>【「所以者何？一切贤圣，皆以无为法而有差别。】</p>
<p>﹝弥勒颂曰﹞</p>
<p>　　人法俱名执　　了即二无为</p>
<p>　　菩萨能齐证　　声闻离一非</p>
<p>　　所知烦恼障（或作尽）　　空中无所依</p>
<p>　　常能作此观　　得圣定无疑</p>
<p>【「须菩提！于意云何？若人满三千大千世界七宝，以用布施，是人所得福德，宁为多不？」须菩提言：「甚多！世尊！何以故？是福德即非福德性，是故如来说福德多。」「若复有人，于此经中，受持乃至四句偈等，为他人说，其福胜彼。何以故？须菩提！一切诸佛及诸佛阿耨多罗三藐三菩提法，皆从此经出。须菩提！所谓佛、法者，即非佛、法。】</p>
<p>﹝弥勒颂曰﹞</p>
<p>　　宝满三千界　　赍持作福田</p>
<p>　　唯成有漏业　　终不离人天</p>
<p>　　持经取四句　　与圣作良缘</p>
<p>　　欲入无为海　　须乘般若船</p>
<p>【「须菩提！于意云何？须陀洹能作是念：『我得须陀洹果』不？」须菩提言：「不也！世尊！何以故？须陀洹名为入流，而无所入，不入色声香味触法，是名须陀洹。」「须菩提！于意云何？斯陀含能作是念：『我得斯陀含果』不？」须菩提言：「不也！世尊！何以故？斯陀含名一住来，而实无往来，是名斯陀含。」「须菩提！于意云何？阿那含能作是念：『我得阿那含果』不？」须菩提言：「不也！世尊！何以故？阿那含名为不来，而实无来，是故名阿那含。】</p>
<p>﹝弥勒颂曰﹞</p>
<p>　　舍凡初入圣　　烦恼渐轻微</p>
<p>　　断除人我执　　创始证无为</p>
<p>　　缘尘及身见　　今者乃知非</p>
<p>　　七反人天后　　趣寂不知归</p>
<p>【「须菩提！于意云何？阿罗汉能作是念：『我得阿罗汉道』不？」须菩提言：「不也！世尊！何以故？实无有法名阿罗汉。世尊！若阿罗汉作是念，我得阿罗汉道，即为著我人众生寿者。世尊！佛说我得无诤三昧，人中最为第一，是第一离欲阿罗汉。我不作是念：『我是离欲阿罗汉』。世尊！我若作是念：『我得阿罗汉道』，世尊！则不说须菩提是乐阿兰那行者！以须菩提实无所行，而名须菩提是乐阿兰那行。」】</p>
<p>﹝弥勒颂曰﹞</p>
<p>　　无生即无灭　　无我复无人</p>
<p>　　永除烦恼障　　长辞后有身</p>
<p>　　境亡心亦灭　　无复起贪嗔</p>
<p>　　无悲空有智　　翛然独任真</p>
<p>【佛告须菩提：「于意云何？如来昔在然灯佛所，于法有所得不？」「世尊！如来在然灯佛所，于法实无所得。」】</p>
<p>﹝弥勒颂曰﹞</p>
<p>　　昔时称善慧　　今日号能仁</p>
<p>　　看缘缘是妄　　识体体非真</p>
<p>　　法性非因果　　如理不从因</p>
<p>　　谓得然灯记　　宁知是旧身</p>
<p>【「须菩提！于意云何？菩萨庄严佛土不？」「不也！世尊！何以故？庄严佛土者，则非庄严，是名庄严。」「是故，须菩提！诸菩萨摩菩萨，应如是生清净心，不应住色生心，不应住声香味触法生心。应无所住而生其心。】</p>
<p>﹝弥勒颂曰﹞</p>
<p>　　扫除心意地　　名为净土因</p>
<p>　　无论福与智　　先且离贪嗔</p>
<p>　　庄严绝能所　　无我亦无人</p>
<p>　　断常俱不染　　颖脱出嚣尘</p>
<p>【「须菩提！譬如有人，身如须弥山王，于意云何？是身为大不？」须菩提言：「甚大！世尊！何以故？佛说非身，是名大身。」】</p>
<p>﹝弥勒颂曰﹞</p>
<p>　　须弥高且大　　将喻法王身</p>
<p>　　七宝齐围绕　　六度次相邻</p>
<p>　　四色成山相　　慈悲作佛因</p>
<p>　　有形终不大　　无相乃为真</p>
<p>【「须菩提！如恒河中所有沙数。如是沙等恒河，于意云何？是诸恒河沙宁为多不？」须菩提言：「甚多！世尊！但诸恒河尚多无数，何况其沙。」「须菩提！我今实言告汝。若有善男子、善女人，以七宝满尔所恒河沙数三千大千世界，以用布施得福多不？」须菩提言：「甚多！世尊！」佛告须菩提：「若善男子、善女人，于此经中，乃至受持四句偈等，为他人说，而此福德胜前福德。</p>
<p>　　「复次，须菩提！随说是经，乃至四句偈等，当知此处，一切世间天人阿修罗，皆应供养，如佛塔庙，何况有人尽能受持读诵。须菩提！当知是人成就最上第一希有之法。若是经典所在之处，则为有佛，若尊重弟子。」】</p>
<p>﹝弥勒颂曰﹞</p>
<p>　　恒沙为比量　　分为六种多</p>
<p>　　持经取四句　　七宝讵能过</p>
<p>　　法门游历处　　供养感修罗</p>
<p>　　经中称最胜　　尊高似佛陀</p>
<p>【尔时，须菩提白佛言：「世尊！当何名此经？我等云何奉持？」佛告须菩提：「是经名为金刚般若波罗蜜。以是名字汝当奉持。所以者何？须菩提！佛说般若波罗蜜，则非般若波罗蜜。须菩提！于意云何？如来有所说法不？」须菩提白佛言：「世尊！如来无所说。」】</p>
<p>﹝弥勒颂曰﹞</p>
<p>　　名中无有义　　义上复无名</p>
<p>　　金刚喻真智　　能破恶坚贞</p>
<p>　　若到波罗岸　　入理出迷情</p>
<p>　　智人心自觉　　愚者外求声</p>
<p>【「须菩提！于意云何？三千大千世界所有微尘是为多不？」须菩提言：「甚多！世尊！」「须菩提！诸微尘，如来说非微尘，是名微尘；如来说，世界，非世界，是名世界。】</p>
<p>﹝弥勒颂曰﹞</p>
<p>　　积尘成世界　　析界作微尘</p>
<p>　　界喻人天果　　尘为有漏因</p>
<p>　　尘因因不实　　界果果非真</p>
<p>　　果因知是幻　　逍遥自在人</p>
<p>【「须菩提！于意云何？可以三十二相见如来不？」「不也！世尊！不可以三十二相得见如来。何以故？如来说，三十二相即是非相，是名三十二相。」「须菩提！若有善男子、善女人，以恒河沙等身命布施。】</p>
<p>﹝弥勒颂曰﹞</p>
<p>　　施命如沙数　　人天业转深</p>
<p>　　既掩菩提相　　能障涅槃心</p>
<p>　　猿猴探水月　　莨菪（或作莨[廿/砀]）拾花针</p>
<p>　　爱河浮更没　　苦海出还沈</p>
<p>【「若复有人，于此经中，乃至受持四句偈等，为他人说，其福甚多。」】</p>
<p>﹝弥勒颂曰﹞</p>
<p>　　经中持（或作称）四句　　应当不离身</p>
<p>　　愚人看似梦　　智者见唯真</p>
<p>　　法性无前后　　无中非故新</p>
<p>　　蕴空无实法（或作相）　　凭何见有人</p>
<p>【尔时，须菩提闻说是经，深解义趣，涕泪悲泣，而白佛言：「希有！世尊！佛说如是甚深经典，我从昔来所得慧眼，末曾得闻如是之经。】</p>
<p>﹝弥勒颂曰﹞</p>
<p>　　闻经深解义　　心中喜且悲</p>
<p>　　昔除烦恼障　　今能离所知</p>
<p>　　遍计于先了　　圆成证此时</p>
<p>　　宿乘无碍慧　　方便劝人持</p>
<p>【「世尊！若复有人得闻是经，信心清净，则生实相，当知是人成就第一希有功德！世尊！是实相者，则是非相，是故如来说名实相。】</p>
<p>﹝弥勒颂曰﹞</p>
<p>　　未有无心境　　曾无无境心</p>
<p>　　境忘心自灭　　心灭境无侵</p>
<p>　　经中称实相　　语妙理能深</p>
<p>　　证知唯有佛　　小圣讵堪任</p>
<p>【「世尊！我今得闻如是经典，信解受持，不足为难。若当来世，后五百岁，其有众生，得闻是经，信解受持，是人则为第一希有。何以故？此人无我相人相众生相寿者相。所以者何？我相即是非相，人相众生相寿者相即是非相，何以故？离一切诸相，则名诸佛。」】</p>
<p>﹝弥勒颂曰﹞</p>
<p>　　空生闻妙理　　如蓬植在麻</p>
<p>　　凡流信此法　　同火出莲华</p>
<p>　　恐人生断见　　大圣预开遮</p>
<p>　　如能离诸相　　定入法王家</p>
<p>【佛告须菩提：「如是！如是！若复有人，得闻是经，不惊不怖不畏，当知是人甚为希有。】</p>
<p>﹝弥勒颂曰﹞</p>
<p>　　如能发心者　　应当了二边</p>
<p>　　涅槃无有相　　菩提离所缘</p>
<p>　　无乘及乘者　　人法两俱捐</p>
<p>　　欲达真如理　　应当识本源</p>
<p>【「何以故？须菩提！如来说，第一波罗蜜，非第一波罗蜜，是名第一波罗蜜。】</p>
<p>﹝弥勒颂曰﹞</p>
<p>　　波罗称彼岸　　于中十种名</p>
<p>　　高卑缘妄识　　次第为迷情</p>
<p>　　焰里寻求水　　空中觅响声</p>
<p>　　真如何得失　　今始号圆成</p>
<p>【「须菩提！忍辱波罗蜜，如来说非忍辱波罗蜜。何以故？须菩提！如我昔为歌利王割截身体，我于尔时，无我相、无人相、无众生相、无寿者相。何以故？我于往昔节节支解时，若有我相人相众生相寿者相，应生嗔恨。须菩提！又念过去，于五百世作忍辱仙人，于尔所世，无我相、无人相、无众生相、无寿者相。】</p>
<p>﹝弥勒颂曰﹞</p>
<p>　　暴虐唯无道　　时称歌利王</p>
<p>　　逢君出游猎　　仙人横被伤</p>
<p>　　频经五百世　　前后极时长</p>
<p>　　承先忍辱力　　今乃证真常</p>
<p>【「是故，须菩提！菩萨应离一切相，发阿耨多罗三藐三菩提心，不应住色生心，不应住声香味触法生心，应生无所住心。若心有住，则为非住。是故佛说，菩萨心不应住色布施。须菩提！菩萨为利益一切众生，应如是布施。】</p>
<p>﹝弥勒颂曰﹞</p>
<p>　　菩萨怀深智　　何时不带悲</p>
<p>　　投身忧虎饿　　割肉恐鹰饥</p>
<p>　　精勤三大劫　　曾无一念疲</p>
<p>　　如能同此行　　皆得作天师</p>
<p>【「如来说，一切诸相，即是非相；又说，一切众生，则非众生。须菩提！如来是真语者、实语者、如语者、不诳语者、不异语者。】</p>
<p>﹝弥勒颂曰﹞</p>
<p>　　众生与蕴界　　名别体非殊</p>
<p>　　了知心似幻　　迷情见有余</p>
<p>　　真言言不妄　　实语语非虚</p>
<p>　　始终无变异　　性相本来如</p>
<p>【「须菩提！如来所得法，此法无实无虚。须菩提！若菩萨心住于法而行布施，如人入闇则无所见；若菩萨心不住法而行布施，如人有目，日光明照见种种色。须菩提！当来之世，若有善男子、善女人，能于此经受持读诵，则为如来，以佛智慧，悉知是人，悉见是人，皆得成就无量无边功德。】</p>
<p>﹝弥勒颂曰﹞</p>
<p>　　证空便为实　　执我乃成虚</p>
<p>　　非空亦非有　　谁有复谁无</p>
<p>　　对病应施药　　无病药还祛</p>
<p>　　须依二空理　　颖脱入无余</p>
<p>【「须菩提！若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施。如是无量百千万亿劫以身布施。若复有人，闻此经典，信心不逆，其福胜彼，何况书写受持读诵，为人解说。】</p>
<p>﹝弥勒颂曰﹞</p>
<p>　　众生及寿者　　蕴上假虚名</p>
<p>　　如龟毛不实　　似兔角无形</p>
<p>　　舍身由妄识　　施命为迷情</p>
<p>　　详论福比智　　不及受持经</p>
<p>【「须菩提！以要言之，是经有不可思议，不可称量，无边功德，如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆得成就不可量、不可称、无有边、不可思议功德。如是人等，则为荷担如来阿耨多罗三藐三菩提。何以故？须菩提！若乐小法者，著我见人见众生见寿者见，则于此经不能听受读诵，为人解说。须菩提！在在处处若有此经，一切世间天人阿修罗所应供养，当知此处，则为是塔，皆应恭敬，作礼围绕，以诸华香而散其处。】</p>
<p>﹝弥勒颂曰﹞</p>
<p>　　所作依他性　　修成功德林</p>
<p>　　终无趣寂意　　唯有济群心</p>
<p>　　行悲悲广大　　用智智能深</p>
<p>　　利他兼自利　　小圣讵能任</p>
<p>【「复次，须菩提！善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。</p>
<p>　　「须菩提！我念过去无量阿僧祇劫，于然灯佛前，得值八百四千万亿那由他诸佛，悉皆供养承事无空过者，若复有人，于后末世，能受持读诵此经，所得功德，于我所供养诸佛功德，百分不及一，千万亿分乃至算数譬喻所不能及。须菩提！若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。须菩提！当知是经义不可思议，果报亦不可思议。」】</p>
<p>﹝弥勒颂曰﹞</p>
<p>　　先身有报障　　今日受持经</p>
<p>　　暂被人轻贱　　转重复还轻</p>
<p>　　若了依他起　　能除遍计情</p>
<p>　　常依般若观　　何虑不圆成</p>
<p>【尔时，须菩提白佛言：「世尊！若善男子、善女人，发阿耨多罗三藐三菩提心，云何应住？云何降伏其心？」佛告须菩提：「善男子、善女人，发阿耨多罗三藐三菩提心者，当生如是心：我应灭度一切众生，灭度一切众生已，而无有一众生实灭度者。何以故？若菩萨有我相、人相、众生相、寿者相，则非菩萨。所以者何？须菩提！实无有法发阿耨多罗三藐三菩提心者。】</p>
<p>﹝弥勒颂曰﹞</p>
<p>　　空生重请问　　无心为自身（或作别）</p>
<p>　　欲发菩提者　　当了现前因</p>
<p>　　行悲疑似妄　　用智最言真</p>
<p>　　度生权立我　　证理即无人</p>
<p>【「须菩提！于意云何？如来于然灯佛所，有法得阿耨多罗三藐三菩提不？」「不也！世尊！如我解佛所说义，佛于然灯佛所，无有法得阿耨多罗三藐三菩提。」佛言：「如是！如是！须菩提！实无有法如来得阿耨多罗三藐三菩提。须菩提！若有法如来得阿耨多罗三藐三菩提者，然灯佛则不与我受记：『汝于来世，当得作佛，号释迦牟尼。』以实无有法得阿耨多罗三藐三菩提，是故然灯佛与我受记，作是言：『汝于来世，当得作佛，号释迦牟尼。』何以故？如来者即诸法如义。若有人言，如来得阿耨多罗三藐三菩提，须菩提！实无有法佛得阿耨多罗三藐三菩提。须菩提！如来所得阿耨多罗三藐三菩提，于是中无实无虚。是故如来说一切法皆是佛法。须菩提！所言一切法者，即非一切法，是故名一切法。须菩提！譬如人身长大。」须菩提言：「世尊！如来说人身长大，则为非大身，是名大身。」「须菩提！菩萨亦如是。若作是言：『我当灭度无量众生』，则不名菩萨。何以故？须菩提！实无有法名为菩萨。是故佛说：一切法无我无人无众生无寿者。须菩提！若菩萨作是念：我当庄严佛土，是不名菩萨，何以故？如来说庄严佛土者，即非庄严，是名庄严。须菩提！若菩萨通达无我、法者，如来说名真是菩萨。】</p>
<p>﹝弥勒颂曰﹞</p>
<p>　　人与法相待　　二相本来如</p>
<p>　　法空人是妄　　人空法亦祛</p>
<p>　　人法两俱实　　受记可非虚</p>
<p>　　一切皆如幻　　谁言得有无</p>
<p>【「须菩提！于意云何？如来有肉眼不？」「如是！世尊！如来有肉眼。」「须菩提！于意云何？如来有天眼不？」「如是！世尊！如来有天眼。」「须菩提！于意云何？如来有慧眼不？」「如是！世尊！如来有慧眼。」「须菩提！于意云何？如来有法眼不？」「如是！世尊！如来有法眼。」「须菩提！于意云何？如来有佛眼不？」「如是！世尊！如来有佛眼。」】</p>
<p>﹝弥勒颂曰﹞</p>
<p>　　天眼通非碍　　肉眼碍非通</p>
<p>　　法眼唯观俗　　慧眼直缘空</p>
<p>　　佛眼如千日　　照异体还同</p>
<p>　　圆明法界内　　无处不含容</p>
<p>【「须菩提！于意云何？恒河中所有沙，佛说是沙不？」「如是！世尊！如来说是沙。」「须菩提！于意云何？如一恒河中所有沙，有如是等恒河，是诸恒河所有沙数，佛世界如是，宁为多不？」「甚多，世尊！」佛告须菩提：「尔所国土中，所有众生，若干种心，如来悉知。何以故？如来说诸心皆为非心，是名为心。所以者何？须菩提！过去心不可得。现在心不可得。未来心不可得。】</p>
<p>﹝弥勒颂曰﹞</p>
<p>　　依他一念起　　俱为妄所行</p>
<p>　　便分六十二　　九百乱纵横</p>
<p>　　过去灭无灭　　当来生不生</p>
<p>　　常能作此观　　真妄坦然平</p>
<p>【「须菩提！于意云何？若有人满三千大千世界七宝以用布施，是人以是因缘得福多不？」「如是！世尊！此人以是因缘得福甚多。」「须菩提！若福德有实，如来不说得福德多。以福德无故，如来说得福德多。</p>
<p>　　「须菩提！于意云何？佛可以具足色身见不？」「不也！世尊！如来不应以具足色身见。何以故？如来说：具足色身，即非具足色身，是名具足色身。」「须菩提！于意云何？如来可以具足诸相见不？」「不也！世尊！如来不应以具足诸相见。何以故？如来说：诸相具足，即非具足，是名诸相具足。】</p>
<p>﹝弥勒颂曰﹞</p>
<p>　　八十随形好　　相分三十二</p>
<p>　　应物万般形　　理中非一异</p>
<p>　　人法两俱遣　　色心齐一弃</p>
<p>　　所以证菩提　　寔由诸相离</p>
<p>【「须菩提！汝勿谓如来作是念：『我当有所说法』。莫作是念，何以故？若人言如来有所说法，即为谤佛，不能解我所说故。须菩提！说法者，无法可说，是名说法。」</p>
<p>　　尔时，慧命须菩提白佛言：「世尊！颇有众生，于未来世闻说是法，生信心不？」佛言：「须菩提！彼非众生，非不众生，何以故？须菩提！众生者，如来说非众生，是名众生。」</p>
<p>　　须菩提白佛言：「世尊！佛得阿耨多罗三藐三菩提，为无所得耶？」「如是！如是！须菩提！我于阿耨多罗三藐三菩提！乃至无有少法可得，是名阿耨多罗三藐三菩提。</p>
<p>　　「复次，须菩提！是法平等，无有高下，是名阿耨多罗三藐三菩提。以无我无人无众生无寿者，修一切善法，则得阿耨多罗三藐三菩提。须菩提！所言善法者，如来说非善法，是名善法。】</p>
<p>﹝弥勒颂曰﹞</p>
<p>　　水陆同真际　　飞行体一如</p>
<p>　　法中无彼此　　理上岂亲疏</p>
<p>　　自他分别遣　　高下执情除</p>
<p>　　了斯平等性　　咸共入无余</p>
<p>【「须菩提！若三千大千世界中所有诸须弥山王，如是等七宝聚，有人持用布施；若人以此般若波罗蜜经乃至四句偈等，受持读诵，为他人说，于前福德，百分不及一，百千万亿分，乃至算数譬喻所不能及。】</p>
<p>﹝弥勒颂曰﹞</p>
<p>　　施宝如沙数　　唯成有漏因</p>
<p>　　不如无我观　　了妄乃名真</p>
<p>　　欲证无生忍　　要假离贪嗔</p>
<p>　　人法知无我　　逍遥出六尘</p>
<p>【「须菩提！于意云何？汝等勿谓如来作是念，我当度众生，须菩提！莫作是念。何以故？实无有众生如来度者。若有众生如来度者，如来则有我人众生寿者。须菩提！如来说有我者则非有我，而凡夫之人以为有我。须菩提！凡夫者如来说则非凡夫，是名凡夫。</p>
<p>　　「须菩提！于意云何？可以三十二相观如来不？」须菩提言：「如是！如是！以三十二相观如来。」佛言：「须菩提！若以三十二相观如来者，转轮圣王则是如来。」须菩提白佛言：「世尊！如我解佛所说义，不应以三十二相观如来。」尔时，世尊而说偈言：「若以色见我，以音声求我，是人行邪道，不能见如来。】</p>
<p>﹝弥勒颂曰﹞</p>
<p>　　涅槃含四德　　唯我契真常</p>
<p>　　齐名入自在　　独我最灵（或作虚）长</p>
<p>　　非色非声相　　心识岂能量</p>
<p>　　看时不可见　　悟理即形彰</p>
<p>【「须菩提！汝若作是念：『如来不以具足相故，得阿耨多罗三藐三菩提』。须菩提！莫作是念：『如来不以具足相故，得阿耨多罗三藐三菩提』。须菩提！汝若作是念，发阿耨多罗三藐三菩提心者，说诸法断灭。莫作是念，何以故？发阿耨多罗三藐三菩提心者，于法不说断灭相。</p>
<p>　　「须菩提！若菩萨以满恒河沙等世界七宝布施。若复有人知一切法无我，得成于忍。此菩萨胜前菩萨所得功德。须菩提！以诸菩萨不受福德故。」须菩提白佛言：「世尊！云何菩萨不受福德？」「须菩提！菩萨所作福德，不应贪著，是故说不受福德。</p>
<p>　　「须菩提！若有人言，如来若来、若去、若坐、若卧，是人不解我所说义。何以故？如来者，无所从来，亦无所去，故名如来。</p>
<p>　　「须菩提！若善男子、善女人，以三千大千世界碎为微尘。于意云何？是微尘众宁为多不？」「甚多！世尊！何以故？若是微尘众实有者，佛则不说是微尘众，所以者何？佛说微尘众则非微尘众，是名微尘众。世尊！如来所说三千大千世界，则非世界，是名世界。何以故？若世界实有者，则是一合相。如来说一合相，则非一合相，是名一合相。」「须菩提！一合相者，则是不可说，但凡夫之人，贪著其事。】</p>
<p>﹝弥勒颂曰﹞</p>
<p>　　界尘何一异　　报应亦同然</p>
<p>　　非因亦非果　　谁后复谁先</p>
<p>　　事中通一合　　理则两俱捐</p>
<p>　　欲达无生路　　应当识本源</p>
<p>【「须菩提！若人言：佛说我见人见众生见寿者见，须菩提！于意云何？是人解我所说义不？」「世尊！是人不解如来所说义。何以故？世尊说我见人见众生见寿者见，即非我见人见众生见寿者见，是名我见人见众生见寿者见。」「须菩提！发阿耨多罗三藐三菩提心者，于一切法，应如是知、如是见、如是信解，不生法相，须菩提！所言法相者，如来说即非法相，是名法相。</p>
<p>　　「须菩提！若有人以满无量阿僧祇世界七宝持用布施，若有善男子、善女人发菩提心者，持于此经，乃至四句偈等，受持读诵，为人演说，其福胜彼。云何为人演说，不取于相，如如不动。何以故？一切有为法，如梦幻泡影，如露亦如电，应作如是观。」】</p>
<p>﹝弥勒颂曰﹞</p>
<p>　　如星翳灯幻　　皆为喻无常</p>
<p>　　漏识修因果　　谁言得久长</p>
<p>　　危脆同泡露　　如云影电光</p>
<p>　　饶经八万劫　　终是落空亡</p>
<p>【佛说是经已。长老须菩提，及诸比丘比丘尼优婆塞优婆夷，一切世间天人阿修罗，闻佛所说，皆大欢喜，信受奉行。】</p>
<p>　　　　颂遍计</p>
<p>　　妄计因成执　　迷绳谓（或作谓）是蛇</p>
<p>　　心疑生闇鬼　　眼病见空花</p>
<p>　　一境虽无异　　三人乃见差</p>
<p>　　了兹名不实　　长驭白牛车</p>
<p>　　　　颂依他</p>
<p>　　依他非自立　　必假众缘成</p>
<p>　　日谢树无影　　灯来室乃明</p>
<p>　　名因共业变　　万像积微生</p>
<p>　　若悟真空色　　翛然去有情</p>
<p>　　　　颂圆成</p>
<p>　　相寂名亦遣　　心融境亦亡</p>
<p>　　去来终莫见　　语默永无方</p>
<p>　　智入圆成理　　身同法性常</p>
<p>　　证真还了俗　　不废亦津梁</p>
<p>1</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../jgjzj/jgbrblmjmlpsjs.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../jgjzj/jgbrlsylwzzjdy.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../jgjzj/jgbrblmjmlpsjs.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../jgjzj/jgbrlsylwzzjdy.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../ace.js"></script>
        <script src="../editor.js"></script>
        <script src="../mode-rust.js"></script>
        <script src="../theme-dawn.js"></script>
        <script src="../theme-tomorrow_night.js"></script>


        <script src="../clipboard.min.js"></script>
        <script src="../highlight.js"></script>
        <script src="../book.js"></script>

        <!-- Custom JS scripts -->


    </div>
    </body>
</html>
