<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>云栖净土汇语（清　虞执西、严 培 西同 录） - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../favicon.svg">
        <link rel="shortcut icon" href="../favicon.png">
        <link rel="stylesheet" href="../css/variables.css">
        <link rel="stylesheet" href="../css/general.css">
        <link rel="stylesheet" href="../css/chrome.css">

        <!-- Fonts -->
        <link rel="stylesheet" href="../FontAwesome/css/font-awesome.css">
        <link rel="stylesheet" href="../fonts/fonts.css">

        <!-- Highlight.js Stylesheets -->
        <link rel="stylesheet" href="../highlight.css">
        <link rel="stylesheet" href="../tomorrow-night.css">
        <link rel="stylesheet" href="../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="云栖净土汇语清-虞执西严-培-西同-录"><a class="header" href="#云栖净土汇语清-虞执西严-培-西同-录">云栖净土汇语（清　虞执西、严 培 西同 录）</a></h1>
<p>云栖净土汇语</p>
<ul>
<li>
<p>像赞(广 龠吴应宾)</p>
</li>
<li>
<p>开示</p>
</li>
</ul>
<p>o 水陆会中普示持名念佛三昧</p>
<p>o 普劝念佛往生净土</p>
<p>o 普劝念佛(二 章)</p>
<p>o 示阅藏要语</p>
<p>o 示在家二众</p>
<p>o 示病人(二 章)</p>
<p>o 示耄年居士</p>
<p>o 示临终善女人</p>
<p>o 示大同(二 章)</p>
<p>o 示王智第</p>
<p>o 示明宗大晓</p>
<p>o 示吴大峻</p>
<p>o 示于广慧</p>
<p>o 示王广第</p>
<p>o 示广耆</p>
<p>o 示吴广绶</p>
<p>o 示福建林荣</p>
<p>o 示薛广阅</p>
<p>o 示某居士</p>
<p>o 示洞庭山翁门石氏</p>
<p>o 示洞庭山许门石氏</p>
<p>o 示学者</p>
<p>o 警众</p>
<ul>
<li>书</li>
</ul>
<p>o 答江西谢青莲孝廉广鉁</p>
<p>o 答湖州董浔阳宗伯</p>
<p>o 答余姚孙居士大珩(二 章)</p>
<p>o 答德清许廓如居士广钺</p>
<p>o 答湖广刘守复居士广曙</p>
<p>o 答苏州远心远居士广绶</p>
<p>o 答绍兴张居士</p>
<p>o 答休宁居伯阳居士广侒</p>
<p>o 答通州孙居士广谅</p>
<p>o 答吴居士大澈</p>
<p>o 答张杏苑居士广经</p>
<p>o 答金居士广聚</p>
<p>o 答檀林广元</p>
<p>o 答余姚韩清泰居士广梵</p>
<p>o 答嘉兴孙无高居士广抑</p>
<p>o 答张百户广湉</p>
<p>o 答徽州吴季立居士大州</p>
<p>o 与苏州刘罗阳居士</p>
<p>o 与江阴冯筠居居士</p>
<p>o 与嘉兴朱西宗居士广振(五 章)</p>
<p>o 与王居士大琸</p>
<p>o 与秦明中居士</p>
<p>o 与吴江秦任南居士广俍</p>
<p>o 与南城吴念慈居士广翊</p>
<p>o 与太仓王子颙孝廉智第</p>
<ul>
<li>答问</li>
</ul>
<p>o 答闻谷广印</p>
<p>o 答钱养淳州守广沾</p>
<p>o 答朱西宗居士</p>
<p>o 答江广宥居士</p>
<p>o 答吴广颕居士</p>
<p>o 答余姚蒋居士</p>
<p>o 答龚广淇居士</p>
<p>o 答大镜</p>
<p>o 答姜居士</p>
<p>o 答广鐈为母堕胎求忏</p>
<ul>
<li>附</li>
</ul>
<p>o 劝修作福念佛图说</p>
<ul>
<li>
<p>人天路上作福为先</p>
</li>
<li>
<p>作福</p>
</li>
<li>
<p>念佛</p>
</li>
<li>
<p>归戒图说</p>
</li>
<li>
<p>六斋月斋图说</p>
</li>
<li>
<p>念佛追荐亡灵往生图说</p>
</li>
</ul>
<p>o 普劝为人必修净土</p>
<p>o 劝修净土代言</p>
<p>o 佛示念佛十种功德</p>
<ul>
<li>记</li>
</ul>
<p>o 香光室奉安弥陀圣像记</p>
<ul>
<li>说</li>
</ul>
<p>o 骷髅图记</p>
<ul>
<li>偈颂</li>
</ul>
<p>o 劝修四料简</p>
<p>o 示广位</p>
<p>o 示大闻</p>
<p>o 示大琸</p>
<p>o 刘广盘请代日祝贞母项偈</p>
<ul>
<li>赞铭</li>
</ul>
<p>o 兰谷居士郁公像赞</p>
<p>o 画像自赞</p>
<ul>
<li>诗歌</li>
</ul>
<p>o 义不可背</p>
<p>o 恩不可忘</p>
<p>o 情不可系</p>
<p>o 怨不可藏</p>
<p>o 驱乌叹</p>
<p>o 次高瑞南韵</p>
<p>o 沈居士广珊八十</p>
<p>o 题涅槃堂(有 序)</p>
<p>o 次韵答王百谷居士</p>
<p>o 拟首尾吟(四 首)</p>
<p>o 除夕上堂有出多娑婆三韵索偈者口占二首(选)</p>
<p>o 一字至七字与长兄三洲分咏风花雪月(录花)</p>
<ul>
<li>记事</li>
</ul>
<p>o 净业堂对联</p>
<ul>
<li>竹窗随笔</li>
</ul>
<p>o 念佛鬼敬</p>
<p>o 以苦为乐</p>
<p>o 武夷图</p>
<p>o 念佛</p>
<p>o 礼忏僧</p>
<p>o 念佛不专一</p>
<p>o 想见昆仑</p>
<ul>
<li>竹窓二笔</li>
</ul>
<p>o 鴈荡山</p>
<p>o 鲍勔</p>
<p>o 结社会</p>
<p>o 后身(三 章)</p>
<p>o 参究念佛</p>
<p>o 净土难信之法(三 章)</p>
<p>o 念佛不碍参禅</p>
<p>o 出世间大孝</p>
<p>o 得悟人正宣往生净土</p>
<p>o 净土不可言无</p>
<p>o 随处净土</p>
<p>o 出胎隔阴之迷</p>
<p>o 愿力</p>
<p>o 九品往生</p>
<ul>
<li>竹窗三笔</li>
</ul>
<p>o 昼夜弥陀十万声</p>
<p>o 游名山不愿西方</p>
<p>o 净土寿终</p>
<p>o 不愿西方(二 章)</p>
<p>o 念佛不见悟人</p>
<p>o 一蹉百蹉</p>
<p>o 蔑视西方</p>
<p>o 出世间大孝</p>
<p>o 三难净土</p>
<p>o 念荳佛</p>
<p>o 念佛人惟一心不乱</p>
<p>o 简藏炼磨</p>
<p>o 云栖法彚(四 十八问答录出)</p>
<p>o 寿光禅师偈</p>
<ul>
<li>附</li>
</ul>
<p>o 答虞德园</p>
<p>o 共命鸟</p>
<p>o 白鹤</p>
<p>o 耳所未闻目所未见</p>
<p>o 净土四十八问答后序(李 阳春)</p>
<p>o 净土疑辨序(陈 所蕴)</p>
<p>o 净土疑辨后跋</p>
<p>莲池大师像赞</p>
<p>广瀹吴应宾(观我)</p>
<p>　师之目兮　　平等一光　　师之臂兮　　普导羣盲</p>
<p>　师之舌兮　　华开四色　　师之身兮　　月印千江</p>
<p>　　 戒皮定肉兮。得微妙之心髓　六度四摄兮。作九品之津梁。</p>
<p>云栖净土彚语</p>
<p>开示</p>
<p>水陆会中普示持名念佛三昧</p>
<p>　　 窃惟净土之为教也。肇始于释迦世尊。阐扬于历代圣贤。于是以念佛一门。而分四种。曰持名念佛。曰观像念佛。曰观想念佛。曰实相念佛。虽有四种之殊。究竟归 乎实相而已。又以前三约之为二。一为观想。一为持名。观想则十六观经。言之详矣。此论持名。则阿弥陀经云。闻说阿弥陀佛。执持名号。若一日。二日。乃至七 日。一心不乱。其人临命终时。阿弥陀佛。与诸圣众现在其前。是人终时。心不颠倒。即得往生阿弥陀佛极乐国土。此万世持名念佛。从出之大原。乃金口所亲宣之 妙法也。古德云。观法理微。众生心杂。杂心修观。观想难成。大圣悲怜。直劝专持名号。良由称名易故。相续即生。此阐扬持名念佛之功。最为往生净土之要。若 其持名。深达实相。则与妙观同功。上上品生当不疑矣。现前诸佛子。如前忏悔门中。二乘圣人。圆心大士。乃至等觉。尚须忏悔。既彼均当忏悔。岂不咸应往生。 而况位在凡夫。生居学地者乎。我今奉为六道现前诸弟子等。皆同一心称佛名号。求生净土。愿佛慈悲。特垂摄济。</p>
<p>普劝念佛往生净土</p>
<p>　　 弥陀经言。若人念佛。临命终时。必生彼国。又观经言。念佛之人。生彼国者。莲分九品。盖此念佛法门。不论男女僧俗。不论贵贱贤愚。但一心不乱。随其功行大 小。九品往生。故知世间。无有一人不堪念佛。若人富贵受用现成。正好念佛。若人贫穷。家小累少。正好念佛。若人有子。宗祀得记。正好念佛。若人无子。孤身 自由。正好念佛。若人子孝。安受供养。正好念佛。若人子逆。免生恩爱。正好念佛。若人无病。趁身康健。正好念佛。若人有病。切近无常。正好念佛。若人年 老。光景无多。正好念佛。若人年少。精神清利。正好念佛。若人处闲。心无事扰。正好念佛。若人处忙。忙里偷闲。正好念佛。若人出家。逍遥物外。正好念佛。 若人在家。知是火宅。正好念佛。若人聪明。通晓净土。正好念佛。若人愚鲁。别无所能。正好念佛。若人持律。律是佛制。正好念佛。若人看经。经是佛说。正好 念佛。若人参禅。禅是佛心。正好念佛。若人悟道。悟须佛证。正好念佛。普劝诸人。火急念佛。九品往生。华开见佛。见佛闻法。究竟成佛。始知自心。本来是 佛。</p>
<p>普劝念佛</p>
<p>　　 夫学佛者。无论庄严形迹。止贵真实修行。在家居士。不必定要缁衣道巾。带发之人。自可常服念佛。不必定要敲鱼击鼓。好静之人。自可寂默念佛。不必定要成羣 做会。怕事之人。自可闭门念佛。不必定要入寺听经。识字之人。自可依教念佛。千里烧香。不如安坐家堂念佛。供奉邪师。不如孝顺父母念佛。广交魔友。不如独 身清净念佛。寄库来生。不如见在作福念佛。许愿保禳。不如悔过自新念佛。习学外道文书。不如一字不识念佛。无知妄谈禅理。不如老实持戒念佛。希求妖鬼灵 通。不如正信因果念佛。以要言之。端心灭恶。如是念佛。号曰善人。摄心除散。如是念佛。号曰贤人。悟心断惑。如是念佛。号曰圣人。</p>
<p>　　 又</p>
<p>　　 一劝极闲人念佛。婚嫁都毕。子孙克家。安闲无事。正好尽心。尽力念佛。每日念几千声。乃至几万。</p>
<p>　　 一劝半忙闲人念佛。半了不了。或忙或闲。虽不极闲。亦可忙时治事。闲时念佛。每日念几百声。乃至几千。</p>
<p>　　 一劝极忙人念佛。劝劳王事。奔波家业。虽无闲时。也须忙里偷闲念佛。每日晨朝十念。乃至日间。或念几百。</p>
<p>示阅藏要语</p>
<p>　　 大藏经所诠者。不过戒定慧而已。然阅藏者。二种过失。一者执文字而迷理致。二者识理致而不会心。徒废光阴。祇成缘种耳。若能体达戒定慧熏修。则一大藏经 教。所谓念念常住。即念百千万亿卷经者此也。亦复识此戒定慧。即是念佛法门何也。戒乃防非为义。若能一心念佛。诸恶不敢入。即戒也。定乃除散为义。若一心 念佛。心不异缘。即定也。慧乃明照为义。若观佛声。字字分明。亦观能念所念。皆不可得。即慧也。如是念佛。即是戒定慧也。何必随文逐字。阅此藏经。光阴迅 速。命不坚久。愿诸人以净业而为急务。甚勿以予言为非而弗听也。</p>
<p>示在家二众</p>
<p>　　 人生母子夫妻。一家眷属。俱是宿世因缘。暂时会聚终必别离。不足悲苦。可悲可苦者。乃是空过一生。不念佛耳。今但万缘放下。回光返照念佛。即是一生要紧大 事。更无多语。此外只管纯一念佛。其念佛要字字心上照过。历历分明。时刻切心。不容些须妄想杂念。早晚礼佛时。恳苦发愿。求生净土。如此捱到。临命终时。 自然正念现前。往生阿弥陀佛。极乐净土。莲华化生。永离诸苦。</p>
<p>示病人</p>
<p>　　 古人有言。病者众生之良药。则人于病中。当生大欢喜。一切不如意处。莫起烦恼。又言。生死有命。则人于病中。当生大解脱。任其死生。莫起恐怖。又过去如 幻。现在如幻。未来如幻。尽情放下。单持正念而已。病中千万宁耐。莫怀速愈之[跳-兆+参]心。乃所以为速愈之良方也。</p>
<p>　　 又</p>
<p>　　 将家事处置了却。放下万缘。空空地心上。只念六字佛名。刻刻不忘。自然业障消灭。业障既消。自然夜卧安宁。身心康健矣。念佛人要发愿舍此恶世。生彼乐邦。</p>
<p>示耄年居士</p>
<p>　　 色身固有衰嬴。法性本无退灭。尽除万累。纯净一心。净心而净土。斯成往生。而无生自达。</p>
<p>示临终善女人</p>
<p>　　 男女之体虽殊。灵明之性不二。何言五漏。惟贵一心。一心称念阿弥陀。决定往生安乐国。</p>
<p>示大同</p>
<p>　　 古人教亲近明师。求善知识。而善知识。实无口传心授秘密法门。只替人解粘去缚。便是秘密。今但执持名号。一心不乱。此八个字。即是解粘去缚。秘密法门。即 是出生死堂堂大路。朝念暮念。行念坐念。念念相续。自成三昧。莫更他求也。</p>
<p>　　 又</p>
<p>　　 久乱之心。一时难定。念佛心不清不必忧。只要工夫深耳。字字句句当心念。</p>
<p>示王智第</p>
<p>　　 心空则业空。身空病空。倘有疑心。可尽情放下。经云。凡所有相。皆是虗妄。既属虗妄。如空中华。如水上泡。如梦中事。何疑之有。减思虑。戒恼怒。节饮食。 慎起居。但时时刻刻。将念佛做个话头。勿使忘失。即是觉照常在。惶惶不昧矣。</p>
<p>示明字大晓</p>
<p>　　 记数太多。束心太急。故发诸疾。但孜孜密密。无间断。无夹杂。即是工夫。不须过分苦行。妄想刚强。久战自服。必无疑也。</p>
<p>示吴大峻</p>
<p>　　 莫管悟与不悟。莫管有无内外中间。莫管止观。莫管与他法门同与不同。既疑情不起。亦莫管是谁不是谁。但执持名号。一心一意。无间无断。纯一不杂做去。</p>
<p>示于广慧</p>
<p>　　 古云。杂念是病。念佛是药。念佛正治杂念。而不能治者。因念不杂切也。杂念起时。即用心加功念佛。字字句句。精一不二。杂念自息矣。</p>
<p>示王广第</p>
<p>　　 不如直下执持。一句阿弥陀佛。尽心尽力念去。无丝毫异念。即是无字公案。其无字等话头。不必提了。纯一念佛。念佛上透。千处万处俱透。</p>
<p>示广耆</p>
<p>　　 庞老云。十方同聚会。个个学无为。此是选佛场。心空及第归。未能空心。且勤念佛。念念不已。心当自空。</p>
<p>示吴广绶</p>
<p>　　 既不疑生死。不疑古德公案。何得生大怖畏。何得尚虑疑箭入心也。是所云不疑者。犹有疑也。昔二比邱犯淫杀。维摩一言之下。罪灭无余。今若能如二比邱。则不 必论。否则另有一法。经云。至心念佛一声。灭八十亿劫生死重罪。若虔诚念佛十万八千。无罪不灭。所罚之呪。如风卷云。如日销露。如一滴投于大海。如片雪点 于红炉。净尽灭除。更无踪迹矣。</p>
<p>示福建林荣(荣具陈 所见异境)</p>
<p>　　 经云。凡所有相。皆是虗妄。眼见耳闻。悉尽扫除。一心念佛。</p>
<p>示薛广阅</p>
<p>　　 参究不便。专持亦得。但得一心。自不随境。</p>
<p>示某居士</p>
<p>　　 坚持五戒。一心念佛。孝养父母。亦劝其一心念佛。求愿母子。同生净土。随缘度日。来供则受莫行募化。莫作念佛会。守分修行。即是末法中。大善人真居士也。</p>
<p>示洞庭山翁门石氏(求来世 为官)</p>
<p>　　 为官虽好。倚官为业。后生堕落。受苦无量。应当一心念佛。求生净土。直饶位至三公。不若莲登九品。念佛求生净土。胜似为官。远之远矣。</p>
<p>示洞庭山许门石氏(求来世 为僧)</p>
<p>　　 为僧虽好。僧不修行。后生堕落。受无量苦。应当一心念佛。求生净土。亲近金木雕装之假像。不若亲近现在说法之真佛也。净土为僧。胜过此世界为僧。远之远 矣。</p>
<p>示学者</p>
<p>　　 今人多好说参悟。好说了生死。不知在此土了悟甚难。谓之竖超三界。斯那含犹一往一来。况凡人乎。此土众生多是先生西方。然后了悟。生西方一门。谓之横超三 界。万无一失。</p>
<p>警众</p>
<p>　　 我出家后。到处参访。时徧融师门庭大振。予至京师叩之。膝行再请。师曰。儞可守本分。不要去贪名逐利。不要去攀援。只要因果分明。一心念佛。予受教出。同 行者大笑。以为这几句话。那个说不出。千里远来。只道有甚高妙处。原来不值半文。予曰。这个正见他好处。我们渴仰企慕。远来到此。他却不说元说妙。凌驾我 们。只老老实实。把自家体认过。切近精实的工夫。丁宁开示。故此是他好处。我至今着实遵守。不曾放失。</p>
<p>　　 入道要门。信为第一。要事非信。尚不成就。况善事乎。譬如世间盗贼。时乎败露。官府非不以极刑绳之。迨后释免。依旧不悔。所以者何。他却信得这条门路。不 賷一文本钱。自获利无筭。所以备受苦痛。决不退悔。今人念佛。尔不肯真切加功。只是不曾深思谛信。不要说不信净土。只如世尊说。人命在呼吸间。这一句话。 于义理不是难解说。儞们眼里亲见。耳里亲闻。经过许多榜样。如今要儞信得这句话。早是不能勾也。儞若真实信得这句话。则念佛法门。不必要我费尽力气。千叮 万嘱。尔自如水赴壑。万牛不能挽矣。即如前日津送亡僧时。儞们覩此榜样。当愀然不乐。痛相警策道大众。我与儞。但今日送某僧。明日送某僧。不知不觉。轮到 自身。此时悔恨无及。须疾忙念佛。时刻不要放过方好。我见儞们。自家也说可惜。对人也说可惜。及乎堂中估唱。依然言笑自如。儞只不信人命在呼吸间也。</p>
<p>　　 予见新学后生。纔把一句佛。顿在心头闭思妄想。越觉腾沸。便谓念佛工夫。不能摄心。不知汝无量劫来。生死根由。如何能得即断。且万念纷飞之际。正是做工夫 时节。旋收旋散。旋散旋收。久后工夫纯熟。自然妄念不起。且汝之能觉妄念重者。亏这句佛耳。如不念佛之时。澜翻潮涌。剎那不停者。自己岂能觉乎。</p>
<p>　　 念佛有默持。有高声持。有金刚持。然高声觉太费力。默念又易昏沉。只是绵绵密密。声在于唇齿之间。乃谓金刚持。又不可执定。或觉费力。则不妨默持。或觉昏 沉。则不妨高声。如今念佛者。只是手打鱼子。随口叫喊。所以不得利益。必须句句出口入耳。声声唤醒自心。譬如一人浓睡。一人唤云某人。则彼即醒矣。所以念 佛最能摄心。</p>
<p>　　 今人不肯念佛。只是轻视西方不知生西方。乃是大德大福。大智大慧。大圣大贤。的勾当转娑婆。成净土。不同小可因缘。汝但看此城中。一日一夜。死却多少人。不要说生西方。即生天。千百人中尚 无一个。其有自负修行者。秪是不失人身而已。故我世尊。大慈大悲。示此法门。功过乾坤。恩逾父母。粉骨碎身。不足为报。</p>
<p>　　 幼时尚不知念佛。见邻家一老妪。每日课佛数千。间云。为何如此。彼云。先夫往时念佛。去得甚好。故我如此念。先夫去时。并无他病。只与人一请而别。出家人 奈何不念佛。</p>
<p>书</p>
<p>答江西谢青莲孝廉广鉁</p>
<p>　　 提话头。是宗门发悟最紧切工夫。修净土人。即以一声佛号做个话头。此妙法也。但心麤气浮。则未能相应。须是沉潜反照。至于力极势穷。乃有因地一声消息。</p>
<p>答湖州董浔阳宗伯</p>
<p>　　 心本不生。缘合而生。心本不死。缘散而死。似有生死。原无去来。于斯会得。生顺死安。常寂常照。如或未能。便当全身放下。密密持念一句阿弥陀佛。求生净 土。假使诸缘未尽。寿命未终。倍应念佛。有大利益。古云。念佛法门。此是金仙氏之长生也。</p>
<p>答余姚孙居士大珩</p>
<p>　　 若净土起信。则看教宜专本经疏钞。而他经次之。其看疏钞。莫作一气读毕。宜少看而以多日毕之。葢细细玩味。然后深信净土。为修行至要之门。古人谓生死海 中。念佛第一。非虗言也。</p>
<p>　　 又</p>
<p>　　 既高声默念。金刚持。皆无益而反损。今当于妄想纷飞时。只轻轻举佛一声。即住了。看他是谁念佛。久之念起又如是举。如是看。念若不起。只看着。其举业文字 等俱歇下。歇下亦于举业无妨。</p>
<p>答德清许廓如居士广钺</p>
<p>　　 来问摄心用。观坐立想象等。此俱随时无定。但常观无常。非尘缘未了者所能为。虽不能常观。亦是工夫。毋用为虑。又尘缘中。观法难成。不如直以学业家业得暇 之时。即便默默执持名号。只贵字字分明。句句亲切。心则自摄。若久之不退。三昧成就。即此是观。</p>
<p>答湖广刘守复居士广曙</p>
<p>　　 凡夫放心。初学摄心。后乃得心。摄心非止一法。功高易进。念佛为先。古云。余门学道。如蚁子上于高山。念佛往生。似风帆行于顺水。想起时不须别作除灭。但 举阿弥陀佛四字。尽力挨拶。便是摄心工夫。忽然悟去。名曰得心。</p>
<p>答苏州远心远居士广绶</p>
<p>　　 畏死者。以未悟本来无生故也。本自无生。焉得有死。何畏之有。然无生未易卒悟。今惟当专诚念佛。久久念至一心不乱。必得开悟。就令不悟。而一生念力。临终 自知。死去必生净土。则如流落他乡。得归故里。阿弥陀佛。垂手接引往生。欢喜无量何畏之有。</p>
<p>答绍兴张居士</p>
<p>　　 营静室。同修净业。此世间最上事也。然室不必全美足供佛。及行坐礼拜即已。亦不必候家事俱了。日出事生。欲了固无了日也。随即下手。已迟迟矣。生死海中。 念佛法门。最为第一。宜尽心焉。</p>
<p>答休宁吴伯阳居士广侒</p>
<p>　　 楞严分别真妄处。曾不谈及。观想西方。执持名号等事。何为全没干涉。而无风起浪。贬他是妄。若言妄则坐禅亦妄。持戒亦妄。讲经亦妄。乃至得菩提入涅槃亦 妄。可自一心念佛。莫生疑也。</p>
<p>答通州孙居士广谅</p>
<p>　　 来问出世真谛。夫世即出世。则不须求出。真非妄外。则何用觅真。此意未会。则莫若一心念佛。念极而悟。悟则无论。纵不大悟。而离此娑婆。生彼净土。即是出 世。消灭杂念。纯一正念。即是真谛。今亦不管出不出真不真。但工夫做到一心。自然了当矣。</p>
<p>答吴居士大澈</p>
<p>　　 念佛即是持呪。念佛得力后。对境自如。作厌离想。即是解脱初门。但目前如何。便得自在。久持不退。自有相应时也。</p>
<p>答张杏苑居士广经</p>
<p>　　 所问云门语。不须究。他说教外别传。只看他说。须退步向自己脚跟下。推寻是个甚么道理。其推寻今亦不难。既信念佛。但内看念佛的是谁。便是脚跟下推寻也。 久之则正讹中所云。最后穷元极微一叚事。不患其不得矣。</p>
<p>答金居土广聚</p>
<p>　　 来问曰末后紧关。曰甚深之旨。曰本地相应。曰直提指斯事。紧也。深也。本也。直也。皆切问也。然只在近思而已。除此灵知烱烱外。皆缓耳。浅耳。末耳。曲 耳。诚即此念佛一念所起。觑得破。管取大事了毕。又不可见如是说。便作思惟卜度。穿凿求通。则反失之矣。但念念体究。真积力久。而自得之。方是证悟。</p>
<p>答檀林广元</p>
<p>　　 耆宿未见了了。不足恐怖。葢彼心力。实不曾用尽耳。今既有疾。亦不必以勉强勇作。但依经中执持名号。一心不乱。一味省缘。可省便省。不得已者。然后应之。 自然工夫得力矣。</p>
<p>答余姚韩清泰居士广梵</p>
<p>　　 来问一门深入之旨。彼葢为门庭各别者言。今念佛者。即在念佛上参。依旧是一门。非二事也。若参究不便。则蓦直念去。亦得复说一喻。如习举业者。易与诗等二 门也。则诚不可兼。以无双经入试故。只易一经。或读文或解理。可云二门否。未闻解理之悖于读文。而不可兼也。</p>
<p>答嘉兴孙无高居士广抑</p>
<p>　　 日课就帖上略注。以今尚有举业。其净修。惟贵简约直捷。未可繁多。如观音文。金刚经。无暇诵持。则一味念佛。亦自功德不少耳。</p>
<p>答张百户广湉</p>
<p>　　 妄念是病。念佛是药。久病非片剂所能疗。积妄非暂念所能除。其理一也。莫管他妄念纷飞。只贵在念佛精切。字字分明。句句接续。极力执持。方有趋向。分此谓 真积力久。而一旦豁然。喻如磨杵作针。炼铁作钢者。定不诬也。入道多门。惟此一门最为快捷方式。不可忽不可忽。</p>
<p>答徽州吴季立居士大州</p>
<p>　　 不必忧罪业深。不必疑根性钝。经云。至心念阿弥陀佛一声。灭八十万亿劫生死重罪。何疑乎业深。又古圣云惟有径路修行。但念阿弥陀佛。何忧乎根钝。见方友。 即以此告之。</p>
<p>与苏州刘罗阳居士</p>
<p>　　 曩启专以念佛。求生净土奉劝。然此道至元至妙。亦复至简至易。以简易故。高明者忽焉。夫生死。不离一念。乃至世出世间万法。皆不离一念。今即以此念念佛。 何等切近精实。若觑破此念起处。即是自性弥陀。即是祖师西来意。纵令不悟。乘此念力。往生极乐。且横截生死。不受轮回。终当大悟耳。愿翁放下万缘。十二时 中。念念提撕。是所至望。</p>
<p>与江阴冯筠居居士</p>
<p>　　 七十古稀。百年能几。今此暮景。正宜放开怀抱。看破世间。宛如一场戏剧。何有真实。但以一声阿弥陀佛。消遣光阴。但以西方极乐世界。为我家舍。我今念佛。 日后当生西方。何幸如之。发大欢喜。莫生烦恼。倘遇不如意事。即便拨转心头。这一声佛。急急提念。却回光返照。我是阿弥陀佛世界中人。奈何与世人一般见 识。回嗔作喜。一心念佛。此是智慧中人。大安乐大解脱法门也。</p>
<p>与嘉兴朱西宗居士广振</p>
<p>　　 人之处世。遇顺境者。其情愉以安。遇逆境者。其情忧以危。然而顺未足为幸。逆未足为不幸也。溺于意之所便。则出世之心不生。戚戚乎不得志。夫然后厌身世之 桎梏。而求以出世。是故万苦交于前。但以正智观察。苦从何生。从身生。身从何生。从业生。业从何生。从惑生。因惑造业。因业成身。因身受苦。但能破惑。一 切空寂。敢问所以破惑之方。只须就本参话头上。理会念佛的是谁。捉败此疑。诸惑皆破。思之毋忽。</p>
<p>　　 又</p>
<p>　　 闻病。今开三法。一曰对治。病既生于劳郁。当以逸治劳。以舒治郁。逸非懒惰不简之谓也。万缘尽废。如初生孩子。六识不行。是之谓逸。舒非散放无忌之谓也。 知身世如幻梦。随缘顺受。不被境瞒。和即今病之愈否。身之生死。一并放下。是之谓舒。二曰调摄。调摄在节饮食。慎药饵。饮食不待论矣。药饵不宜多服。知栢 芩连等苦寒之剂。使金寒水冷。阴未能滋。火未能降。而胃气先败。食不下咽。或洞泄危矣。宣与高明议之。三曰正念。即前所告。苦从身生。身从业生等。病即苦 中之一。其展转相因。亦复如是。应孜孜密密。日夕体究。究之不得。只消提一句本参。念佛话头。回光自看。识得此念下落。则惑自破。惑破。则展转消灭。亦复 如是。只此三事。宜力行之。</p>
<p>　　 又</p>
<p>　　 须信万事是宿缘。不但顺逆穷通。乃至死生。都抛却大海。莫起忧怖。收拾身心。返观内照。本参话头。切记切记。</p>
<p>　　 又</p>
<p>　　 念佛非止明心。亦无病不治。倘有劝进道术者。不必信受。恐失正知见。特预陈之。</p>
<p>　　 又</p>
<p>　　 尊恙至是。亦甚危矣。宜以所欲言事。尽底书付令郎及尊堂。令胸中都无牵挂。一心正念。若平日于念佛法门信得及。便可心目内照。四字佛名。历历明明。无间无 断。从其今日明日去亦可。说或不去。活到一百二十岁亦可。此为要紧语。朋友平生相交。正在此处。他皆小事不暇及也。切不可贪生怕死。而悞大事。</p>
<p>与王居士大琸</p>
<p>　　 贵恙宜将身外事。并此身四肢百骸。尽情放下。使空无一物。若必不可歇者。权且歇下。待后处之。妄想炽不能制。当念佛数声压伏之。世间荣华富贵。亦不过片时 间事。厄难苦恼。亦不过片时间事。倐忽便无。且万般皆属前缘。非人力所能奈何者也。尽情放下。一心念佛。至嘱至嘱。</p>
<p>与秦明中居士</p>
<p>　　 法门无量。要在明心。明心要门。无如念佛读作之暇。或心烦时。静坐念佛。甚有利益。一念在佛。杂念退休。心空境寂。妙当何如。愿无易而忽之。</p>
<p>与吴江秦任南居士广俍</p>
<p>　　 所云开幽暗。解业缚。若会则幽暗即是光明。业缚无非解脱。如不会。但时时摄心念佛。久久静定。自能发慧。</p>
<p>与南城吴念慈居士广翊</p>
<p>　　 入道多门。直捷简要。无如念佛。念佛一门。上度最胜利根。下至极愚极钝。葢是彻上彻下之道。勿以俗见摇惑。古来尊宿教人看话头。起疑情以期大悟。或看无 字。或看万法等。不一而足。今试比例。假如万法归一。一归何处。与念佛是谁。极相似。若于是谁处倒断。一归何处不着问人。自豁然矣。古人谓念佛人欲参禅。 不须别举话头。正此意也。念佛数声。回光自看。这念佛的是谁。如此用心。勿忘勿助。久之当自有省。如或不能。直念亦可。使其念不离佛。佛不离念。念极心 空。感应道交。现前见佛。理必然矣。</p>
<p>与太仓王子颙孝廉智第</p>
<p>　　 贵宅世修盛德。何为尊体构斯剧疾。得无宿业使之然乎。疾病之由。多从杀生中来。故偏重放生也。今更有所陈。良以外僧代忏。与内心自忏。功德悬殊。愿空其 心。尽罢一切诸缘。于空心中。单念一声阿弥陀佛。所云念者。不必启口动舌。但默默以心眼返照。一字一字分明。一句一句接续。从朝至暮。从暮至朝。心心靡 间。若有痛苦。忍之耐之。一心顾念。经云。至心念佛一声。灭八十万亿劫生死重罪。故功德悬殊也。</p>
<p>答问</p>
<p>答闻谷广印</p>
<p>　　 问。古人已禀单传直指。后修净业而欲往生者。为是悟后随愿起行耶。为是未悟二行兼修耶。若兼修者。堕偷心。岐路心。工夫那得成片耶。若已悟。则尘尘华藏。 在在莲邦。十方无不可者。何独乐生西方耶。</p>
<p>　　 答真信净土。决志往生者。不论已悟未悟。其从事单传直指。而未悟者。虽目以参禅为务。不妨发愿往生。以未能不受后有。毕竟有生处故。不是偷心岐路心也。其 已悟者。古人云。汝将谓一悟便可上齐诸佛乎。故普贤为华严长子。虽尘尘华藏。在在莲邦。而行愿品。必拳拳乎以往生安乐为言也。已悟尚然。未悟可知矣。</p>
<p>　　 问。参禅贵一心不生。念佛贵净念相继。兹参究念佛一门。意在妙悟而得往生也。今念时虽心佛分明。参时即二俱坐断。断故参功渐胜。念力渐微。则他时焉得亦悟 亦生耶。</p>
<p>　　 答。一念不生是禅非参。起念下疑。乃名曰参。楞严云。又以此心。反复研究等是也。念时参时。俱属有念。亦不相悖。</p>
<p>答钱养淳州守广沾</p>
<p>　　 问。此心放逸来久。虽以念佛摄持。暂得还失。如何保任。</p>
<p>　　 答。久反之地。非一战所可收功。惟在坚勇不退。直待心地开明。自然一得永得。</p>
<p>　　 问。猿方着销。渐即昏沉。惺惺策发。随复散乱。云何降伏。</p>
<p>　　 答。寂寂治散乱。散去。则生昏沉。惺惺治昏沉昏去。则生散乱。止观双持。昏散皆退。今只须精明念佛。念无二念曰精。念而返照曰明。精即止。明即观。一念佛 而止观备矣。</p>
<p>　　 问。七处征心。心不在内外中间。二祖问安心。心不可得。云安心竟。此非凡夫境界。今欲住对面念如何。</p>
<p>　　 答。莫管七处八处。亦莫管安与不安。亦莫管对面不对面。但只一心念佛。古云。直趋无上菩提。一切是非莫管。</p>
<p>　　 问。治生产业。皆与实。相不相违背。佛法誓在普济。不爱发肤。而治生情存什一。如何圆解。</p>
<p>　　 答。若一向举扬向上。不但治生产业。即杀盗。淫。妄。何曾与实相违。背。今就世间论。什一是世间常理。亦不碍道。彼欺罔取利者。乃不可耳。</p>
<p>答朱西宗居士</p>
<p>　　 问。苦迫中如何念佛。</p>
<p>　　 答。孔子言终食造次颠沛不违仁。此不违工夫。虽一时不。易到。然作之不止。乃成自然。况久久行持。忽地有个省处。则苦乐逆顺。道在其中。所谓咳唾掉臂。无 不是祖师西来意。亦在乎熟之而已矣。</p>
<p>　　 问。观佛广大。相好。不能成就。</p>
<p>　　 答。古德谓众生心杂。观想难成。大圣悲怜。直劝专持名号。今且持名。观想姑置勿论。</p>
<p>答江广宥居士</p>
<p>　　 问。一心不乱。一日至七日。即得往生。或一日七日内一心。此后。复不一心。可得生否。</p>
<p>　　 答。既能一心以后。心即少散。定不至大散。如颜子三月不违仁。难 道三月后。便是恶人。此等人心中纵有妄生。如红炉点雪。未至即化焉得不生。</p>
<p>　　 问。人不信净土。恐只是本来福薄。</p>
<p>　　 答。此言甚是。</p>
<p>答吴广颕居士</p>
<p>　　 问。修行人。执劳作务。固其本分。说有色身尫弱者。袖手安坐。摄心念佛。亦可得道往生否。</p>
<p>　　 答。实能一心不动则可。</p>
<p>　　 问。念佛贵乎念念相续。固矣。然有时不整威仪。反似渎慢。假如脱巾亵服时。躶卧澡浴时。乃至大小便利时俱可念佛否。</p>
<p>　　 答。默念不妨。</p>
<p>　　 问。设有二人焉。一人肉食而不废念佛。一人蔬食而绝不念佛。二者孰优。</p>
<p>　　 答。二者病只一般。念佛者稍胜。胜彼不知有佛故。</p>
<p>　　 问。念佛或四字。或六字。稍有繁简之分。经文只云执持名号。似止四字。今丛林尽从六字。毕竟何者为是。大师自用何法。</p>
<p>　　 答。四字自念。六字随众。</p>
<p>　　 问。终日念佛。遇福则作。吾师明诲也。夫作福时。心在福事。即不在佛号矣。拈一放一。可谓一心不乱乎。</p>
<p>　　 答。明镜本空。物来则现。于镜空何碍。人但事未至而将迎。事已过而留滞。乃为病耳。</p>
<p>答余姚蒋居士</p>
<p>　　 欲为生人根本。断之诚难。有不净观。治其标也。反究欲念起处。治其本也。今只消究念佛者就是。</p>
<p>　　 持名念佛。且专一持名。但礼佛时作。观可也。</p>
<p>答龚广淇居士</p>
<p>　　 不论在家出家。执持名号。一心不乱。即执持名号四宇。是入头处。执持二字。莫草草看过。</p>
<p>　　 返照念佛人是谁。与参禅意同。</p>
<p>　　 诸大。乘经可看。而以顾正念为主。</p>
<p>答大镜</p>
<p>　　 以上教意。宗意。不必妄求。但自精勤念佛。念到一心不乱。自当悟人。</p>
<p>答姜居士</p>
<p>　　 转身后更有转身。未得不受后有。故求生净土为贵。</p>
<p>答为广鐈为母堕胎求忏</p>
<p>　　 古云。宁可九莲居下品。不来人世受胞胎。厌患胞胎但勤念佛。一心念佛。莲花化生。</p>
<p>　　 问。一心称名时。又着求生。不几二念乎。</p>
<p>　　 答。求生须于早晚发愿时。若称名时。一心一念不可夹杂。譬如举业家。读书作文。其行也。其所以读书作文者为何。要中举中进士。其愿也。</p>
<p>　　 以上未详问人。</p>
<p>　　 端坐念佛。恐心难摄。不若经行。</p>
<p>　　 参念佛是谁。须是有真疑起。真疑未起。且默念去。</p>
<p>　　 禅定人虽愿力不深。亦能往生。然修净业者信愿行。如鼎三足。缺一不可。</p>
<p>　　 法灭之际。凡举一茎草。便成鎗刃。可以杀人。此时诸法已灭。止留弥陀一句救人。人有念得一句全者。便为世间师。</p>
<p>　　 以上并未详问语。</p>
<p>附</p>
<p>劝修作福念佛图说</p>
<p>人天路上作福为先　生死海中念佛第一</p>
<p>　　 人间天上。快乐逍遥。皆因广作诸福。最紧最要。故曰为先。若欲高出人天。速超生死。者登不退。则有念佛往生一门。最尊最胜。故曰第一。偈曰。作福不念佛。 福尽还沉沦。念佛不作福。入道多苦辛。无福不念佛。地狱鬼畜羣。念佛兼作福。后证两足尊。</p>
<p>作福　但作一福。福下一点。不论大小多寡</p>
<p>　孝顺父母　　忠报君王　　装塑佛像　　印造经典</p>
<p>　斋供僧伽　　敬事师长　　营修寺宇　　流通善法</p>
<p>　禁绝宰杀　　买放生命　　饭食饥民　　衣济寒冻</p>
<p>　开掘义井　　修理桥梁　　平砌街道　　普施茶汤</p>
<p>　看疗病人　　给散药饵　　伸雪冤枉　　出灭刑罪</p>
<p>　赡养衰老　　抚育孤孩　　埋藏尸骨　　给与棺木</p>
<p>　饶免债负　　义让财产　　还他遗失　　救济患苦</p>
<p>　祈祷灾难　　荐拔亡魂　　劝和争讼　　生全人命</p>
<p>念佛　千声填一圈。白黄红青黑。可填五次</p>
<p>　　 无事身间者。时时勤念。有事缠身者。早晚课念。至心发愿。求生净土。平日遇福便作。作讫还念。即以所作之福。回向净土。求愿往生。善人(某甲)受持。</p>
<p>归戒图说</p>
<ul>
<li>
<p>归依佛。不堕地狱。我今归依佛。</p>
</li>
<li>
<p>归依法。不堕饿鬼。我今归依法。</p>
</li>
<li>
<p>归依僧。不堕旁生。我今归依僧。</p>
</li>
<li>
<p>一不杀生　凡有命者不得杀害。</p>
</li>
<li>
<p>二不偷盗　一针一草不问不取。</p>
</li>
<li>
<p>三不邪淫　礼法持身不犯外色。</p>
</li>
<li>
<p>四不妄语　妄言。绮语。恶口。两舌。悉禁。不说。</p>
</li>
<li>
<p>五不饮酒　酒名狂药。乱性迷魂。禁不入口。</p>
</li>
</ul>
<p>　　 既受归戒。诸恶莫作。众善奉行。一心念佛。求生净土。诸恶。谓不忠不孝。不仁。不义。如是诸恶不能尽举。但瞒天昧心等事。便不应作。众善。谓忠。孝。仁。 义。如是众善。不能尽举。但上顺天理。下合人心等事。便应力行。念佛。谓一心持念阿弥陀佛。万德洪名。每日。或念一千。二千。三五七千。或至于万。随意多 少。凡一千念。则点一圈。先白。次黄。次红。次青。四徧点过。满四十八万。持。此佛前证明。乃议微细用心。参入元境。</p>
<p>　　 弟子(某甲)受持。</p>
<p>六斋月斋图说</p>
<p>　　 六斋　每月六日。初八。十四。十五。二十三。二十九。三十。如遇月小。二十八。二十九。当持日斋。</p>
<p>　　 月斋　每年正。五。九。三个月。当持月斋。不能三月持斋。必须三月戒杀。</p>
<p>　　 经云。四天王每月六日。巡行南赡部洲。初八。二十三。使者巡。十四。二十九。太子巡。十五。三十。天王亲巡。考察人间。何人孝顺父母。何人忠报君王。何人 正直公平。何人慈悲方便。何人归依三宝。戒杀持斋。广修众善。如是等人。加福增寿。何人忤逆父母。何人。背叛君王。何人欺诈奸巧。何人刚狠暴虐。何人不信 三宝。宰杀生命。广造诸恶。如是等人。削福灭寿。又正。五。九月。天王分镇南州。考察罪福。又玉皇天帝。正。五。九月。以大宝镜正照南州。考察罪福。可不 惧哉。可不慎哉。此六日此三月。应当斋戒念佛。忏悔修省。其日念佛。或六百或六千记点一圈。每月六圈。可用二载。若不能月斋。必守六斋。倘更日日持斋。日 日念佛。日日修德。大善大善。</p>
<p>念佛追荐亡灵往生图说</p>
<ul>
<li>
<p>首七念佛(几)万(几)千(几)百</p>
</li>
<li>
<p>二七念佛(几)万(几)千(几)百</p>
</li>
<li>
<p>三七念佛(几)万(几)千(几)百</p>
</li>
<li>
<p>四七念佛(几)万(几)千(几)百</p>
</li>
<li>
<p>五七念佛(几)万(几)千(几)百</p>
</li>
<li>
<p>六七念佛(几)万(几)千(几)百</p>
</li>
<li>
<p>七七念佛(几)万(几)千(几)百</p>
</li>
</ul>
<p>　　 通共念佛(几)十万(几)千(几)百。</p>
<p>　　 凡人于至亲亡殁悲伤不已。然亡者无益。生者有损。不若停悲。思为荐济。经言。人死皆于七七日内托生。当即此时。作诸功德。今劝七七请僧诵经之外。更加自己 念佛。每日持念一千五百。有余力。或至二三四千。七日总计若千。填注七下。七七日满。回向焚化。能令亡者。罪障消灭。冤愆解释。早生善趣。不滞冥途。孝子 思亲。慈亲忆子。兄弟姉妹。夫妇眷属。师生明友。念恩欲报。皆可行之。倘其初丧。未及见此图说。亦可补念十万八千。或更多随意。福资亡者。功德不可思议。</p>
<p>　　 信(某人某 人)为荐亡亲某人持念。</p>
<p>普劝为人必修净土</p>
<p>　　 天如净土或问云。今禅者见修净土。鄙之为愚夫愚妇。此非鄙愚夫愚妇也。乃鄙文殊。普贤。马鸣。龙树也。其言痛切如此。犹有未信者。因为考据。以证不妄○观 佛三昧经。文殊菩萨偈云。愿我命终时。灭除诸障碍。面见弥陀佛。往生安乐剎。△华严行愿品。普贤菩萨偈云。愿我临欲命终时。尽除一切诸障碍。面见彼佛阿弥 陀。即得往生安乐剎△起信论。马鸣菩萨示最胜方便。谓专意念佛。即得往生。终无有退△楞伽经。佛告大慧。大名德比邱。厥号为龙树。得初欢喜地。往生安乐 国。以上略举四大菩萨。其余菩萨修净土者。不可胜纪○庐山远法师。悟摩诃般若深旨。号东方护法菩萨。而六时念佛。三覩圣像。往生净土△天台智者大师。妙悟 法华。一家教观。万代宗祖。而生即面西。辩十种疑。疏十六观。极谈净土△百丈大师。马祖传道嫡子。天下丛林共宗。而祈祷病僧。化送亡僧。悉归净土△清凉国 师。绍华严祖位。称文殊后身。而指示弥陀。即卢舍那。亦疏。观经。宏扬净土△永明寿禅师。得无碍辩才。柱石宗门。而作四料简。徧赞西方。上上品生。敬及冥 府△死心新禅师。继席黄龙。宗风大振。而切意净业。着劝念佛文令人发哀起信△真歇了禅师。嗣丹霞淳公洞下一宗。至师大显。而卓庵补陀专意西方。有净土集行 世△慈受深禅师。大邦倩女因缘。一偈融通五教。而谓修行快捷方式。无越净邦。建西方道场。苦口劝众△圆照本禅师。道续天衣。宗宏雪窦。法雷振地。师表两朝。而 净业兼修。标名上品△中峯本禅师。得法高峯老人。学者仰如山斗。而云禅者。净土之禅。净土者禅之净土。有怀净土诗百首。劝人念佛。以上略举十大尊宿。其余 尊宿。及法师。律师。修净土者。不可胜纪○阿弥陀经△大无量寿经△十六亲经△鼓音王经△天亲往生论。以上略举专说净土经论。其余经论带说净土者。不可胜纪 ○道安往生论△怀感羣疑论△慈恩通赞△海东弥陀疏△四明妙宗钞△慈恩忏愿仪△草堂宝王论△孤山刊正记。西资钞△大智观经疏△优昙莲宗宝鉴△石资乐邦文类△ 天如净土或问△大佑净土指归△镜道二师念佛镜△道衍善人咏△西斋净土诗。以上略举最显数家。其余赞扬净土者。不可胜纪。愿一一考其人。阅其言。思其义。断 疑决志。幸甚幸甚。</p>
<p>劝修净土代言</p>
<p>　　 袾宏下劣凡夫。安分守愚。平生所务。惟是南无阿弥陀佛。六字。今老矣。倘有问者。必以此答。犹恐无征。涉于臆见。况复衰病。艰于语言。谨将佛菩萨所说经 论。及古今诸大知识。大居士等。种种著述。题名开后幸随所见详阅而深玩焉。可信与否。惟高明裁之。</p>
<p>佛菩萨所说经论</p>
<ul>
<li>
<p>佛说阿弥陀经(一 卷)</p>
</li>
<li>
<p>佛说无量寿经(一 卷)</p>
</li>
<li>
<p>佛说观无量寿经(一 卷)</p>
</li>
<li>
<p>佛说鼓音王经(一 卷)</p>
</li>
<li>
<p>天亲菩萨往生论(一 卷)</p>
</li>
<li>
<p>马鸣菩萨起信论(一 卷)</p>
</li>
</ul>
<p>诸大知识诸大居士著述</p>
<ul>
<li>
<p>智者大师观经疏(一 卷)</p>
</li>
<li>
<p>四明妙宗钞(三 卷)</p>
</li>
<li>
<p>智者大师十疑论(一 卷)</p>
</li>
<li>
<p>元晓法师弥陀经疏(一 卷)</p>
</li>
<li>
<p>大佑法师弥陀略解(一 卷)</p>
</li>
<li>
<p>永明万善同归集(三 卷)</p>
</li>
<li>
<p>慈云忏主净土忏愿仪(一 卷)</p>
</li>
<li>
<p>决疑行愿门(一 卷)</p>
</li>
<li>
<p>天如则禅师净土或问(一 卷)</p>
</li>
<li>
<p>大佑净土指归(十 卷)</p>
</li>
<li>
<p>智彻净土元门据要(一 卷)</p>
</li>
<li>
<p>优昙法师莲宗宝鉴(一 卷)</p>
</li>
<li>
<p>镜道二师念佛镜(一 卷)</p>
</li>
<li>
<p>道衍净土善人咏(一 卷)</p>
</li>
<li>
<p>四明石芝沙门宗晓乐邦文类(六 卷)</p>
</li>
<li>
<p>龙舒净土文(一 卷)</p>
</li>
</ul>
<p>　　 以上经论著述见存流通。</p>
<p>名存书不存</p>
<ul>
<li>
<p>道安法师往生论(六 卷)</p>
</li>
<li>
<p>怀感法师羣疑集(七 卷)</p>
</li>
<li>
<p>道绰禅师安乐论(三 卷)</p>
</li>
<li>
<p>慈愍三藏慈悲集(三 卷)</p>
</li>
<li>
<p>慈恩法师弥陀经通赞(一 卷)</p>
</li>
<li>
<p>清凉国师观经疏(一 卷)</p>
</li>
<li>
<p>草堂飞锡法师宝王论(一 卷)</p>
</li>
<li>
<p>弥陀经疏(一 卷)</p>
</li>
<li>
<p>孤山观经疏刊正记(四 卷)</p>
</li>
<li>
<p>灵芝律师经疏(一 卷)</p>
</li>
<li>
<p>宗坦法师观经甘露疏(四 卷)</p>
</li>
<li>
<p>无功居士净土自信录</p>
</li>
<li>
<p>王侍郎净土决疑集(三 卷)</p>
</li>
</ul>
<p>　　 以上虽不存。倘偶得之。故开。</p>
<p>鄙见请益四种附</p>
<ul>
<li>
<p>弥陀经疏钞(四 卷)</p>
</li>
<li>
<p>净土疑辩(一 篇)</p>
</li>
<li>
<p>净土发愿文</p>
</li>
<li>
<p>往生集(一 卷)</p>
</li>
</ul>
<p>佛示念佛十种功德</p>
<p>　　 若人受持一佛名号者。见世当获十种功德利益。</p>
<ul>
<li>
<p>一。昼夜常得诸天大力神。将。并诸眷属。隐形守护。</p>
</li>
<li>
<p>二。常得二十五大菩萨。如观世音等。及一切菩萨常随守护。</p>
</li>
<li>
<p>三。常为诸佛昼夜护念阿弥陀佛。常放光明。摄受此人。</p>
</li>
<li>
<p>四。一切恶鬼若夜叉。罗剎皆不能害。一切毒蛇毒龙毒药。悉不能害。</p>
</li>
<li>
<p>五。一切。火难。水难。冤贼。刀箭。牢狱。杻枷。横死。枉死。悉皆不受。</p>
</li>
<li>
<p>六。先所作罪。皆悉消灭。所作冤命。彼蒙。解脱。更无执对。</p>
</li>
<li>
<p>七。夜梦正直。或复梦见阿弥陀佛胜妙色身。</p>
</li>
<li>
<p>八。心常欢喜。颜色光泽。气力充盛。所作吉利。</p>
</li>
<li>
<p>九。常为一切世间人民。恭敬供养礼拜。犹如敬佛。</p>
</li>
<li>
<p>十。命终之时心无怖畏。正念现前。得见阿弥陀佛。并诸菩萨圣众。手持金台。接引往生西方净土。尽未来 际。受胜妙乐。</p>
</li>
</ul>
<p>记</p>
<p>香光室奉安弥陀圣像记</p>
<p>　　 云栖供弥陀接引众生立像一躯。本如居士见其端正严好。嘱予命工肖而刻之甫成。其仲君自桐城来迎。予以金漆未固。舁而舟。虑或有损。于是易本像以行。而新像 留山中。仲君扶像至北关。将买舟。而舟人夜梦金色丈夫求载。觉而需其至。意必大贵人也。凡问者。皆弗允。乃仲君问亦弗允既而知其有圣像也。又审而知其为像 之伫立者也。则大喜谓符所梦。至京口。将易舟入江。彼舟人。复梦如前。无何。像抵家。奉安于香光室。正虑无贤僧守。而僧大海者适至。海固。严净毗尼。足不 踰阃。居七年。预知去时。邀居士言别。以七月朔日坐逝。远近从而感化者甚众。海亡。又虑无继之者。得慧光焉。光之贤海。之侣也。夫梦于舟人奇矣。联而入 梦。不亦奇乎。始得大海难矣。继之以慧光。不益难乎兼而有之。得未曾有。所以感之者。弥陀之威神。而所以感弥陀之威神者居士之精诚也。楞严云。忆佛念佛。 现前当来。必定见佛。又言。如染香人。身有香气。此则名曰香光严严今可谓见佛不待当来。而香光已成庄严矣。因捃摭其先后。而为之记。</p>
<p>说</p>
<p>骷髅图说</p>
<p>　　 傅大士云。渐渐鸡皮鹤发。看看行步龙钟。假饶金玉。满堂。难免生老病死。任汝千般快乐。无常终是到来。惟有径路修行。但念阿弥陀佛。大士此语。正所谓万般 将不去。惟有业随身者也。如何是万般将不去。人生所有官爵。金宝。屋宅。田园。饮食。衣服。玩好。乃至娇妻。爱子。无常到来。那一件是将得去者。如何是惟 有业随身。人生所造诸贪嗔。痴。业。非礼奸淫。恣意宰杀。为子逆父。为臣欺君。克众成家。阴毒害物。种种恶业。无常到来。这都紧紧随着你者既然如是。若不 猛省回头。改恶从善。洗心念佛。岂非徒得人身。虗生浪死苦哉苦哉。我观世人。个个皆好念佛。今三等列之。一者极闲人。应当无昼无夜。一心念佛。二者半闲半 忙人。应当营事已毕。即便念佛。三者极忙人。应当忙里偷闲。十念念佛。又复富贵之人。衣禄丰足。正好念佛。贫穷之人。安贫守分。正好念佛。有子孙人。得人 替力。正好念佛。无子孙人。心无牵挂。正好念佛。无病之人。身力康徤。正好念佛。有病之人。知死不久。正好念佛。聦明之人。通经达理。正好念佛。愚钝之 人。无杂知见。正好念佛。以要言之。天上人间。四生九有。皆当念佛。奉劝世人。何不趂此四大未作骷髅时。早早念佛。直待万般将不去惟有业随身。懊悔无及了 也。</p>
<p>偈颂</p>
<p>劝修四料简</p>
<p>　作福不念佛　　福尽还沉沦　　念佛不作福</p>
<p>　八道多苦辛　　无福不念佛　　地狱鬼畜羣</p>
<p>　念佛兼作福　　后证两足尊</p>
<p>示广位</p>
<p>　病从身生　　身从业生　　不造诸业　　祸消福增</p>
<p>　娑婆念佛　　极乐标名　　一心不乱　　上品位登</p>
<p>示大闻</p>
<p>　持戒念佛　　乞食支命　　如是做去　　法话已竟</p>
<p>示大琸</p>
<p>　有生必有死　　长短安足论　　今得圆僧相</p>
<p>　平生愿已满　　常生大欢喜　　切勿怀忧恼</p>
<p>　万缘俱放下　　但一心念佛　　往生极乐国</p>
<p>　上品莲华生　　见佛悟无生　　还来度一切</p>
<p>刘广盘请代日祝贞母项偈</p>
<p>　　 性愿承三宝力哀愍加被。母氏克臻上寿。己身长侍慈帏。母子相依。修持净业。报满之日。同愿往生。</p>
<p>赞铭</p>
<p>兰谷居士郁公像赞</p>
<p>　　 其心真其行。笃其念佛。惟日不足。潜德自生辉。兰香在幽谷。</p>
<p>畵像自赞</p>
<p>　　 瘦若枯柴。衰如落叶。[口/水]比 盲龟。拙同跛鳖。无道可尊。无法可说。问渠趺坐何为。但念阿弥陀佛。</p>
<p>诗歌</p>
<p>义不可背</p>
<p>　两情始相欢　　结义重金石　　一朝变故生</p>
<p>　背弃已如掷　　嗟哉禽兽心　　鬼神瞰其侧</p>
<p>　不见汉曾孙　　故剑殷勤觅　　母以新情牵</p>
<p>　顿令旧情失　　新旧总归空　　大梦何时极</p>
<p>　愿言尽此身　　同生极乐国</p>
<p>恩不可忘</p>
<p>　壮士有烈心　　不忘报一饭　　况复知道者</p>
<p>　忍作瞒心汉　　颠危赖扶持　　过眼不相看</p>
<p>　试于静夜思　　宁不愧流汗　　平生是男儿</p>
<p>　方寸常自勘　　毕竟了此恩　　同登极乐岸</p>
<p>情不可系</p>
<p>　古称君子交　　汪汪澹如水　　非彼情独疎</p>
<p>　见道者如此　　明皇得太真　　漆胶谁能比</p>
<p>　伤心马嵬驿　　一别千年矣　　恩爱竟何存</p>
<p>　空华眼前美　　痛哉无始来　　四海别离泪</p>
<p>　大苦永弃捐　　同归极乐会</p>
<p>怨不可藏</p>
<p>　袁盎杀晁错　　遂成千古冤　　脱令无盎计</p>
<p>　错岂终长年　　大命非人为　　冥冥使之然</p>
<p>　四大自生死　　于我何与焉　　圣哉黄面叟</p>
<p>　谈笑锥刀前　　冤亲本平等　　同游极乐天</p>
<p>驱乌叹</p>
<p>　万树喧啼鸣　　好鸟绝音响　　毒啄所残害</p>
<p>　惨酷甚罗网　　身在袈裟下　　能无慈悲想</p>
<p>　嗟此浊恶林　　我愿生赡养</p>
<p>次高瑞南韵</p>
<p>　肉身本传舍　　迷人自难晓　　障缘苦萦牵</p>
<p>　烦恼何时了　　知君起大慧　　心似木已槁</p>
<p>　跳出醉梦关　　西方孰云杳　　借问何能然</p>
<p>　灯花发枯草</p>
<p>沈居士广珊八十</p>
<p>　我适生年八十一　　君逢初度齐八十</p>
<p>　我生正月二十二　　君生先我纔一日</p>
<p>　筵前罗绮粲如花　　门外宾朋密如织</p>
<p>　世间祝寿比冈陵　　我祝惟期安乐国</p>
<p>　国中教主阿弥陀　　超出人天寿无极</p>
<p>　愿君忆念似慈亲　　老去光阴莫虗掷</p>
<p>题涅槃堂(有序)</p>
<p>　　 真歇了禅师有涅槃堂诗一律。凄惋警切。令人悲感兴起。予乃续成四律。置之堂中。未必非病僧药石云。</p>
<p>原作</p>
<p>　访旧论怀实可伤　　经年独卧涅槃堂</p>
<p>　门无过客窗无纸　　炉有寒灰席有霜</p>
<p>　病后始知身是苦　　徤时多半为人忙</p>
<p>　老僧自有安闲法　　八苦交煎总不妨</p>
<p>今和</p>
<p>　幻质宁知有败伤　　举头惊倒涅槃堂</p>
<p>　一生尽也残更梦　　万虑灰来皎日霜</p>
<p>　过去业多心主乱　　前趋路险脚跟忙</p>
<p>　而今欲问安闲法　　临渴开池事已妨</p>
<p>　徒入空门最可伤　　涅槃今是试僧堂</p>
<p>　炎烧五内鱼游釜　　痛切诸根草被霜</p>
<p>　独抱痴禅成底事　　旁修外术枉千忙</p>
<p>　人人道有安闲法　　争奈临行一句妨</p>
<p>　脱体无依绝毁伤　　沉疴终日自堂堂</p>
<p>　心灯破暗明如月　　慧剑降魔凛似霜</p>
<p>　药病两非何足辩　　死生双幻不须忙</p>
<p>　从谁更觅安闲法　　纔说安闲便有妨</p>
<p>次韵答王百谷居士</p>
<p>　　 六十高僧雪满颠。泥涂老叟亦齐年。可容凡侣为禅侣。已罢尘缘结净缘。施食每分香积饭。放生何惜鹤林钱。庭前一亩沧浪水。也学东林。种白莲。</p>
<p>　人世真嗟事倒颠　　彭砀徒自各论年</p>
<p>　繁华冷淡灯前戏　　会合分离梦里缘</p>
<p>　紫燕情多悲旧垒　　青蚨恩重托飞钱</p>
<p>　知君已释琵琶恨　　锦字新题七宝莲</p>
<p>拟首尾吟(四首)</p>
<p>　莲池非是爱栽莲　　莲是华中大觉仙</p>
<p>　华发莲生因带果　　莲成华落实摧权</p>
<p>　展开千叶全机现　　摄人孤房众德圆</p>
<p>　醒尽长安红紫梦　　莲池非是爱栽莲</p>
<p>　莲池非是爱栽莲　　莲是华中混俗仙</p>
<p>　内叶鱼龙成净侣　　外连萍藻结良缘</p>
<p>　畵船箫鼓凉风夜　　青笠丝纶细雨天</p>
<p>　身在污泥浑不染　　莲池非是爱栽莲</p>
<p>　莲池非是爱栽莲　　莲是华中忍辱仙</p>
<p>　幸自深根埋浊土　　从他名卉占高原</p>
<p>　颜开赫日烘偏艶　　实坠秋霜凛倍坚</p>
<p>　一点翠心舍造化　　莲池非是爱栽莲</p>
<p>　莲池非是爱栽莲　　莲是华中解脱仙</p>
<p>　洁体逈离红粉鬓　　清香不恋绮罗筵</p>
<p>　密通千孔除诸碍　　秀出孤标绝众缠</p>
<p>　碧水青天长自在　　莲池非自爱栽莲</p>
<p>除夕上堂有出多娑婆三韵索偈者口占二首(选一)</p>
<p>　六字真经摄义多　　总持一似唱也娑</p>
<p>　自从蓦直西方去　　闲杀台山指路婆</p>
<p>一字至七字与长兄三洲分咏风花雪月(录花)</p>
<p>　　 花。千枝万葩红灿锦。彩铺霞。陪罗绮席。恋王孙家。晓露新妆湿。春风舞袖斜。青帝俄归幻化。玉容已付尘沙。洛阳园上无颜色。西土池中有物华。</p>
<p>纪事</p>
<p>净业堂对联</p>
<p>　　 主极乐六八大愿之慈尊。绝限。量寿命光明。不离当处。</p>
<p>　　 过娑婆万兆佛邦之净土。妙庄严楼台池沼。原是吾乡。</p>
<p>竹窗随笔</p>
<p>念佛鬼敬</p>
<p>　　 海昌村民某。有老媪死。附家人。言平生事。及阴府报应。甚悉家人环而听之。某在众中。忽摄心念佛媪谓曰。汝常如此。何患不成佛道。问何故。曰。汝心念阿弥 陀佛。故问何以知之。曰。见汝身有光明故。村民不识一字。瞥尔顾念。尚使鬼敬。况久修者乎。是故念佛功德不可思议。</p>
<p>以苦为乐</p>
<p>　　 厕虫之在厕也。自犬羊视之。不胜其苦。而厕虫不知苦。方以为乐也。犬羊之在地也。自人视之。不胜其苦。而犬羊不知苦。方以为乐也。人之在世也自天视之不胜 其苦。而人不知苦。方以为乐也。推而极之天之苦乐。亦犹是也。知此而求生净土。万牛莫挽矣。</p>
<p>武夷图</p>
<p>　　 予病中。有赠以武夷九曲图者。阅之忻然。因思古人沉疴不起。一友教翫辋川图。不浃旬而愈。况西方极乐世界。绘畵流布朝夕参礼。而未闻奇验速効。如辋川者。 何耶良繇辋川迹在寰中。易为描写。极乐境超世外。难以形容。则不若绘辋川者之备极工巧。耸人心目故也。彼鸡头摩之所传。十六观经之所说。亦略示其槩而已。 夫极乐世界。忉利兜率。化乐诸天。所不能及其少分。使人得而详覩。何止四百四病之俱忘将八万四千烦恼诸病。皆消灭无余矣。昔人谓神栖赡养。又为先送心归极 乐天岂徒然哉。</p>
<p>念佛</p>
<p>　　 世人稍利根。便轻视念佛。谓是愚夫愚妇勾当。彼徒见愚夫愚妇。口诵佛名。心游千里。而不知此等是名读佛。非念佛也。念从心。心思忆而不忘。故名曰念。言以 儒喻。儒者念念思忆孔子。其去孔子不亦庶几乎。今念念思忆五欲。不以为非。而反以念佛为非。噫。似此一生空过。何如作愚夫愚妇耶。而惜乎智可能也。愚不可 能也。</p>
<p>礼忏僧</p>
<p>　　 有修净土忏法者。一僧谓曰。经不云何。若欲忏悔者端坐念实相。胡为是仆仆尔。亟拜也忏者问。如何是实相。僧云。心不起妄。即是实相。又问。心是何物。妄又 何物。能制心者。复是何物。僧无对。忏者曰吾闻之。忏以理为正。以事为助。虽念实相。而三业翘勤。亦不相碍。何以故。初机。行人。未能卒。与实相相应。须 藉外缘辅翼。法华谓我以异方便。助显第一义。是也。起信亦言。末法众生。修是法者。自惧不常值佛。如来世尊。有异方便。教令念佛。求生净土。故知慈云大师 净土忏法。酌古准今至为精密。与法华光明诸忏。俱事理双备。人天交钦照。末法昏衢之大宝炬也。且治生产业。不背实。相是佛说否。僧云如是。曰。然则礼忏不 及治生产业乎。僧又无对。</p>
<p>念佛不专一</p>
<p>　　 予昔在炼磨场中。时方丈谓众云。中元曰当作盂兰盆齐。予以为设供也。俄而无设。唯念佛三日而已。又闻昔有院主为官司所勾摄。堂中第一座。集众救护众以为持 诵也。亦高声念佛而已。此二事。逈出常情。有大人作略。真可师法。彼今之念佛者。名为专修。至于祷寿命。则药师经。解罪愆。则梁皇忏。济厄难。则消灾呪。 求智慧。则观音文。向所念佛。束之高阁。若无补于事者。不思彼佛寿命无量。况百年寿命乎。不思念彼佛能灭八十亿劫生死重罪。况目前罪垢厄。难乎。不思彼佛 言我以知慧光。广照无央界。况时人所称智慧乎。阿伽陀药。万病总持。二三其心。莫肯信服。神圣工巧。独且奈之何哉。</p>
<p>想见昆仑</p>
<p>　　 汉庄伯微。每于日落。时。面对西北。想昆仑山。久之见昆仑仙人。传法得度。此彷佛与西方日观相似。但彼属妄想。不修正。观耳。久积妄想以精诚之极。尚得遂 其所见。况一心正。观。三昧成就。而不往生者哉。</p>
<p>竹窓二笔</p>
<p>鴈荡山</p>
<p>　　 台鴈号两浙名山。而鴈荡尤奇有。轻千里裹粮而往游者予昔应太平之请。去鴈荡仅一由旬。期满院主白予为鴈荡游。予欲往。而忻然从游者百余众。因计彼山久无接 待。徘徊历覧。往返不下半月费粟数石。院贫不能支遂坚执己之。众怏怏。乃慰之曰。鴈荡之胜。在震旦中。尚有过之者。即震旦最胜处。不及天宫天宫展转最胜 处。不及西方极乐。世界。公等不慕极乐。而沾沾鴈荡是慕。也竟不去。</p>
<p>鲍勔</p>
<p>　　 真诰云。鲍勔未知道但朝暮扣齿不息鬼使不能取。盖扣齿集身中之神。神不离。故鬼不得近。向使以扣齿之力修真。何真之不成。予谓岂独修真。以扣齿之力。念念 扣已而参。何佛之不成乎。夫身中之神。秪是一精魂耳。力尚。伏鬼。况经云。受持一佛名者有百千大力天神为之拥护。又云。念佛之人。佛在其顶。今也勤为扣齿 之细故。而甘舍念佛之大道惜哉。</p>
<p>结社会</p>
<p>　　 结社念佛。始自庐山远师今之人。主社者得如远师否。与社者得如。十八贤否则。宜少不宜多耳以真实修净土。者。亦如僧堂中人故也。至于男女杂而同社此则庐山 所未有。女人自宜在家念佛勿入男羣。远世讥嫌。护佛正法。莫斯为要。愿与同衣共守之。又放生社。亦宜少不宜多。以真实慈救生灵者。亦如佛会中人故也。愚意 各各随目所见。随力所能。买而放之或至季终。或至岁终。同诣一处。会计所放。考德论业片时而散。母侈。费斋供。毋耽玩光阴。可也。愿与同衣共守之。</p>
<p>后身(一)</p>
<p>　　 赞西方者。记戒禅师后身为苏子瞻。青草堂后身为曾鲁公。逊长老后身为李侍郎。南庵主后身为陈忠肃。知藏某后身为张文定。严首座后身为王龟龄。其次。则乘禅 师为韩氏子。敬寺僧为岐王子。又其次。善旻为[菧-氐+((中-口+(巨-匚))/土)]司 户女。海印为朱防御女。又甚而鴈宕僧为秦氏子桧。居权要。造诸恶业。此数公者。向使精求净土。则焉有此。愚谓大愿大力。如灵树生生为僧。而云门三作国王。 遂失神通。百世而下。如云门者能几。况灵树乎。为常人。为女人。为恶人。则展转下劣矣。即为诸名臣。非计之得也。甚哉西方之不可不生也。</p>
<p>后身(二)</p>
<p>　　 或谓诸师后身之为名臣。犹醒醐反而为酥也。犹可也。为常人则酪矣。为女人则乳矣。乃至为恶人则毒药矣。平生所修。果不足凭仗乎。则何贵于修乎。是大有说。 凡修行人二力。一曰福力。坚持戒行。而作种种有为功德者是也。二曰道力。坚持正观。而念念在般。若中者是也。纯乎道力如灵树者置弗论。道力胜福力。则处富 贵而不迷。福力胜道力。则迷于富贵。固未可保也。于中贪欲重而为女人。贪嗔俱重而为恶人。则但修福力而道。力转轻之故也。为僧者。究心于道力。宜何如也。 虽然。倘勤修道力。而更助之以愿力。得从于诸上善人之后。岂惟恶人。将名臣亦所不为矣。甚哉西方之不可不生也。</p>
<p>后身(三)</p>
<p>　　 韩擒虎云。生为上柱国。死作阎罗王。荣之也。不知阎王虽受王乐。而亦二时受苦。葢罪福相兼者居之。非美事也。古有一僧。见鬼使至。问之。则曰迎取作阎王。 僧惧。乃励精正念。使遂不至。昔人谓。行僧不明心地。多作水陆灵祇。虽未必尽然。容有是理。下生犹胜天宫。天且弗为。况鬼神乎。甚哉西方之不可不生也。</p>
<p>参究念佛</p>
<p>　　 国朝洪永间。有空谷。天奇。毒峯。三大老其论念佛。天毒二师。俱教人看念佛是谁。唯空谷谓只直念去。亦有悟门。此二各随机宜。皆是也。而空谷但言直念亦 可。不曰参究为非也。予于疏钞。已略陈之。而犹有疑者。谓参究主于见性。单持乃切往生。遂欲废参究而事单持。言经中止云执持名号。曾无参究之说。此论亦甚 有理。依而行之决定往生。但欲存此废彼。则不可葢念佛人见性。正上品上生事。而反忧其不生耶。故。疏钞两存而待择。请无疑焉。若夫以谁字逼气下行。而谓是 追究念佛者。此邪谬误人。获罪无量。</p>
<p>净土难信之法</p>
<p>　　 浅净土者。以为愚夫愚妇所行道。天如斥之。谓非鄙愚夫愚妇。是鄙马鸣。龙树。文殊。普贤也。故予作弥陀经。疏钞。乃发其甚深旨趣。则又以为解此经不宜太 深。是毕竟愚夫愚妇所行道也。佛谓此经难信之法不宜然乎。</p>
<p>净土难信之法(二)</p>
<p>　　 或谓不宜太深者。此经本浅凿之使深。故不可噫。法华以治世语言。皆即实相。而此经横截生死。直登不退。宁不及治世语言乎。或又谓此经属方等。疏以为圆。则 不可。噫观经亦方等摄也。智者圆之。圆觉亦方等摄也。圭峯圆之。弥陀经予特以为分圆。何不可之有。佛言难信之法。不其然乎。</p>
<p>净土难信之法(三)</p>
<p>　　 华严第十。主药神得念佛。灭一切众生病解脱门。清凉疏。谓趣称一佛。三昧。易成。敬一心浓。余尽然矣。况心凝觉路。闇蹈大方者哉。前数语宏赞专念。后二句 入理深谈。谁谓净土浅也。行愿品广陈不可说世界海。不可说佛菩萨功德。临终乃不求生华。藏而求生极乐。谁谓净土浅也。圣贤垂训如是。而人自浅之。佛言难信 之法。不其然乎。</p>
<p>念佛不碍参禅</p>
<p>　　 古谓参禅不碍念佛。念佛不碍参禅。又云。不许互相兼带。然亦有禅兼净土者。如圆照本。真歇了。永明寿。黄龙新。慈受深等诸师。皆禅门大宗匠。而留心净土。 不碍其禅。故知参禅人。虽念念究自本心。而不妨发愿愿命终时。往生极乐。所以者何。参禅虽得个悟处。倘未能如诸佛住常寂光。又未能如阿罗汉不受后有。则尽 此报身。必有生处。与其生人世而亲近明师。孰若生莲花而亲近弥陀之为胜乎。然则念佛不惟不碍参禅。实有益于参禅也。</p>
<p>出世间大孝</p>
<p>　　 人子于父母。服劳奉养以安之。孝也。立身行道以显之。大孝也。劝以念佛法门。俾得生净土。大孝之大孝也。予生晚。甫闻佛法。而风水之悲已至。痛极终天。虽 欲追之。末繇也已。奉告诸人。父母在堂。早劝念佛。父母亡日。课佛三年。其不能者。或一周岁。或七七日。皆可也。孝子欲报劬劳之恩。不可不知此。</p>
<p>得悟人正宜往生净土</p>
<p>　　 或问某甲向修净土。有禅者曰。但悟自佛即已。何必外求他佛而愿往生。此意何如。予谓此实最上开示。但执之亦能有悞。请以喻明。假使有人。颕悟同于颜子。而 百里千里之外。有圣如夫子者。倡道于其间。七十子。三千贤。相与周旋焉。汝闻其名。往而见之。未必不更有长处而自恃颕悟。拒不觐谒。可乎。虽然得悟。不愿 往生。敢保老兄未悟在。何者。天如有言。汝但未悟。若悟。则汝净土之生。万牛不能挽矣。深矣哉言乎。</p>
<p>净土不可言无</p>
<p>　　 有谓唯心净土。无复十万亿剎外。更有极乐净土。此唯心之说。原出经语。真实非谬。但引而据之者。错会其旨。夫即心即境。终无心外之境。即境即心。亦无境外 之心。既境全是心。何须定执心而斥境。拨境言心。未为达心者矣。或又曰。临终所见净土。皆是自心。故无净土。不思古今。念佛往生者。其临终圣众来迎。与天 乐异香幢幡楼阁等。惟彼一人独见。可云自心。而一时大众。悉皆见之。有闻天乐隐隐向西而去者。有异香在室。多日不散者。夫天乐不向他方而西向以去。彼人已 故。此香犹在。是得谓无净土乎。圆照本禅师。人见其标名莲品。岂得他人之心。作圆照之心乎。又试问汝临终地狱相现者。非心乎。曰。心也。其人堕地狱乎。 曰。堕也。夫既堕地狱。则地狱之有明矣。净土独无乎。心现地狱者。堕实有之地狱。心现净土者。不生实有之净土乎。宁说有如须弥。莫说无如芥子。戒之戒之。</p>
<p>随处净土</p>
<p>　　 有谓吾非不信净土。亦非薄净土而不往。但吾所往与人异。东方有佛吾东往。西方有佛吾西往。四维上下。天堂地狱。但有佛处。吾则随往。非如天台。永明诸求净 土者。必专往西方之极乐世界也。此说语甚高。旨甚深。义甚玄。然不可以训。经云。譬如弱羽。止可缠枝。则知翮翼既成。身强气茂。方可翱翔霄汉。横飞八方 耳。非初发菩提心者所能也。世尊示韦提希十六观法。必先之落日悬鼓。以定志西方。而古德有坐卧不忘西向者。岂不知随方皆有佛国耶。大解脱人。任意所之。如 其不然。恪遵佛敕。</p>
<p>出胎隔阴之迷</p>
<p>　　 古云。声闻尚昧出胎。菩萨犹昏隔阴。予初疑声闻已具六通。菩萨双修定慧。何繇昏昧。均未能免。及考之自己。稽之他人。昨宵之事。平旦忽尔落然。况隔阴乎。 乍迁一房夜起。不知南北。况出胎乎。彼诸贤圣之昏昧。盖暂昏而即明。俄昧而渐觉者也。而我等凡夫。则终于昏昧而不自知也。舍身受身。利害有如此者。为今之 计。直须坚凝正心。毋使剎那失照。而复恳苦虔诚。求生净土。生净土则昏昧不足虑矣。既放其心。复拨净土。危乎哉。</p>
<p>愿力</p>
<p>　　 吕文正公。每晨兴礼佛。祝云。不信三宝者。愿弗生我家。愿子孙世世食禄护持佛法。后吕氏所出。若公着。若好问。若用中。皆贵显而奉佛。夫文正亦秪是人。世 之善愿而竟酬所期。至累世不绝。况求生净土。为出世间之大愿乎。文正之愿。取必于子孙者。得否未可知。况求生净土。取必于自己有乎。故知净土不成。良以其 精诚之未至耳。昔有贵室供养一僧。问僧云。师百年后。肯来某家否。僧一笑。遂为其子。近世总戎范君。亦其父所供僧也。二事正类。夫一时之笑诺。即朵质于豪 门。岂得积久之精诚。不托胎于莲品。因果必然。无容拟议矣。</p>
<p>九品往生</p>
<p>　　 土人有薄净土而不修者。曰。譬如吾辈。当以科名入仕。奈何作岁贡授官耶。一[＊]土人云。此喻大谬。莲台自分九品。公何不取其最上。而甘作下品乎。今莲士。科三百。亦可分上中下而九品 之也。公何不取彼魁元。而甘作榜尾乎。上品上生。即莲科之榜首也。故颂之者曰。三心圆发。谛理深明。金台随往。即证无生。其在宗门。则大彻大悟。而所谓心 空及第归者。此也。向[＊]土人怃然曰。吾疑于是冰泮。</p>
<p>竹窗三笔</p>
<p>昼夜弥陀十万声</p>
<p>　　 世传永明大师。昼夜念弥陀十万。予甞试之。自今初日分。至明初日分。足十二时百刻。正得十万。而所念止是四字名号。若六字。则不及满数矣。饮食抽解。皆无 间断。少间则不及满数矣。睡眠语言。皆悉断绝。少纵。则不及满数矣。而忙急迫促。如赶路人。无暇细心切念。细念。则不及满数矣。故知十万云者。大槩极言须 臾不离之意。而不必定限十万之数也。吾恐信心念佛者。或执之成病。因举吾所自试者以告。或曰。此大师禅定中之事也。则非吾所知矣。</p>
<p>游名山不愿西方</p>
<p>　　 游五台者。曰文殊在。游峨嵋者。曰普贤在。游普陀者。曰观世音在。独不曰西方极乐世界。有弥陀在乎。又不曰三大士者徒仰嘉名。阿弥陀佛现在说法。亲炙休光 之为愈乎。又不曰跋涉三山。累年月而后到。信心念佛。一弹指而往生乎。大可叹也。</p>
<p>净土寿终</p>
<p>　　 或问第二愿云。国中天人寿终更无生三恶道者。则有生有死。特不堕落耳。何谓生彼国者。皆无量寿。曰后不云乎。国中天人寿皆无量。除其本愿。愿出度生者。十 疑论亦曰。生彼国土。得无生忍已。还来此世。救苦众生。则悲愿行化。非此土死生比也。</p>
<p>不愿西方(一)</p>
<p>　　 或问一僧。公愿生西方否。曰吾不愿也。乃所愿来生着缘袍。一妻一妾而处室也。此即吾之极乐国也。问者嘿然以告予。予谓各人有志。志在富贵。何西方之为。虽 然。富贵虽非道人美事。而亦须修顽福以得之。倘不修福。未必得为缘袍郎。而或作缘衣人也。未必配淑女于名门。而或纳六礼于齐人也。犹未也。倘有业焉。且不 得为缘衣人。而或为金衣公子之流。事未可知也。且不得纳礼于齐人。而或依栖于圉人校人庖人。事未可知也。犹未也。倘业重焉。金衣或变而为赤鍱焉。事未可知 也。圉人校人庖人。或变而为阿旁焉。事未可知也。悲夫。</p>
<p>不愿西方(二)</p>
<p>　　 又问一僧。公愿生西方否。曰吾不愿。亦不不愿。东方有佛。吾往东方。西方有佛。吾往西方。南北上下。亦复如是。吾何定于西方也。又问一僧。公愿生西方否。 曰八金刚抬我过东方。吾不来。四天王抬吾过西方。吾不去。吾何知所谓东西也。合而观之。前之一人。汩没于五浊者也。此二人者。一则随生。一则无生。虽然曰 随生。未必其真能作主。而不被业牵也。曰无生。未必其真得无生法忍而常住寂光也。如未能。则戏论而已。又未能。则大言不惭而已。难矣哉。</p>
<p>念佛不见悟人</p>
<p>　　 或问参禅得悟者。相望于册。念佛得悟者。何寥寥其未闻也。噫葢有之矣。子未之见也。且参禅人。得理之后。终不哓哓以自鸣也。龙天推出。然后声振一时。而名 垂后也。彼曹溪佩黄梅之心印。苟不失口于风旛。一猎人之守网夫而已。清素受慈明密记。苟非邂逅于茘枝。一丛林之闲老汉而已。子何自而知之。况实心念佛者。 志出娑婆。精求净土。念念如救头然。即其悟本性之弥陀。了惟心之极乐。若终身隐而不出。子亦乌得而知之也。凡上上品生者。皆得悟人也。往生传不可不读。</p>
<p>一蹉百蹉</p>
<p>　　 古云。今生若不修。一蹉是百蹉。一之至百。何蹉之多。直至于是。经言离恶道。得人身难。得人身。逢佛法难。然而逢念佛法门。信受为尤难也。如经所言。蚁子 自七佛以来。未脱蚁身。安知何日得人身。又何日逢佛法。又何日逢念佛法门而信受也。何止百蹉。葢千蹉万蹉。而无穷也。伤哉。</p>
<p>蔑视西方</p>
<p>　　 居士鲍始者。日诵法华楞严。久之知解通利。遂作西方论。答客问共三篇。初一篇犹谈正理。而稍稍带言西方不足生。次二篇则甚言愿生西方者之非。或劝予辟之。 予忆空谷禅师。谓谬人之言。比于樵歌牧唱。不必与辩。今鲍所论。皆援禅门正理。易以入人。则因而疑悞众生。退失往生之愿。为害非细。不得终嘿矣。其初一 篇。分三等西方。一为文殊。普贤。马鸣。龙树。诸菩萨。所生之西方。二为远公永明等诸知识。苏子瞻杨次公等诸贤者。所生之西方。三为凡庸。恶人。畜生等。 所生之西方。其说近似有理。但九品往生。经有明文。昭如日月之在中天。何须待尔别为三等。一王创制。万国钦崇。山野匹夫。另立科约。可乎。其谬一也。佛明 九品者。西方原无二土。而人机不同。故往生者。自成其九。鲍之说。是西方原说三等之土。以待三等之人。与经不恊。其谬二也。又言永远诸知识。诸贤者往生。 实非自利。纯是利他。夫求生彼国。正为亲近如来。冀求胜益。诸大菩萨。且置弗论。只如苏杨诸贤。岂皆菩萨地尽。特往极乐度生。更不自利者耶。行愿品颂云。 亲覩如来无量光。见前授我菩提记。求授记。非自利而何。其谬三也。又曰。圣凡同体。迷悟而优劣暂分。返照回光。反掌而圣凡逈别。既其返照。如何翻成逈别。 又曰同体可乎。自语相违。其谬四也。又曰。毋执我相。欲生彼土。而佛顾叮咛告诫。劝发求生。是佛教人执我相耶。其谬五也。至于第二第三篇。弥加诋毁。其谬 更甚。曰今主法者。惟以净土为事。惟以此事为真。则净土是假耶。佛说净土是诳语耶。不信有金色世界。楞严所呵也。鲍日诵楞严。而作此断见。其谬六也。又 云。一心不乱。非执持名号。念念专注之谓也。若说执持者有如云布。亲见数人。昼夜念佛。又经几位老善知识印过。后皆入魔罥。不可救拔。夫执持名号。佛说 也。是佛悞此数人入魔罥耶。现见不念佛而参禅。亦有着魔者。何也。经言念佛往生者。得不退转。则必入圣流。佛许入圣流。鲍以为入魔罥。其谬七也。又云所谓 一心者。乃当人本有之心。本自灵妙。本是具足。除是之外。更无别法。夫经文明说执持名号。一心不乱。何得革去上文四字而说一心。若无经文。空口高谈。如是 说心亦无不可。此则金口所出真语实语。是佛差说。鲍为改正耶。法华云。一心称名观世音菩萨。又如何解。其谬八也。又曰。依此法修。必入邪道。前曰入魔罥。 今曰入邪道。念佛之为害如此乎。佛何不禁人念佛。而待鲍禁也。其谬九也。又云。上古人先劝人得本。后劝往生。夫念佛往生。原是下学而上达边事。先上达。后 下学。于理通乎。宁有先状元及第。位登宰辅。方乃习读六经论孟学做举业文字者乎。其谬十也。又云。若佛法止此。只消一卷弥陀经足矣。只靠此经。谁不可作人 天师。谁不可称善知识。夫法华。楞严华严般若等。诸大乘经。无日不诵。无日不讲。有谁偏执弥陀一经。而扫灭诸经耶。虽然。秪恐不曾真实专靠一经耳。专靠一 经得念佛三昧。称善知识。亦何忝乎。十一谬也。又云。佛剎无尽。若专教人求生一剎。其余佛剎。岂不冷静哉。宁知尽微尘众生皆生一剎。不见增多。尽微尘众生 无一生彼剎者。亦不灭少。何冷何暖。何静何喧。而作儿童之见。邪僻之说。十二谬也。千经万论。赞叹西方。千圣万贤。求生彼国。独鲍一人重加毁訾。何其不惧 口业也。居士初时信心虔笃。吾甚爱之。今若此。吾甚忧之。</p>
<p>出世间大孝</p>
<p>　　 世间之孝三。出世间之孝一。世间之孝。一者承欢侍彩。而甘旨以养其亲。二者登科入仕。而爵禄以荣其亲。三者修德励行。而成圣成贤以显其亲。是三则世间之所 谓孝也。出世间之孝。则劝其亲齐戒奉道。一心念佛。求愿往生。永别四生。长辞六趣。莲胎托质。亲觐弥陀。得不退转。人子报亲。于是为大。予昔甫知入道。而 二亲云亡。作自伤不孝文以伸悲恨。今见在家出家。而众中有具庆者。于是倍增感慨。而涕泗交零。稽首顿首以劝。</p>
<p>三难净土</p>
<p>　　 一人问。释迦如来以足指按地。即成金色世界。佛具如是神力。何不即变此娑婆土石诸山。秽恶充满之处。便成七宝庄严之极乐国。乃必令众生。驰驱于十万亿佛土 之迢迢也。噫佛不能度无缘。子知之乎。净缘感净土。众生心不净。虽有净土。何繇得生。喻如十善生天。即变地狱为天堂。而彼十恶众生。如来垂金色臂牵之。彼 终不能一登其阈也。是故剎那金色世界。佛摄神力。而依然娑婆矣。又一人问。经言至心念阿弥陀佛一声。灭八十亿劫生死重罪。斯言论事乎。论理乎。噫经云一称 南无佛。皆已成佛道。又云礼佛一拜。从其足跟至金刚际。一尘一转轮王位。今正不必论其事之与理。但于至心二字上着倒。惟患心之不至。勿患罪之不灭。事如 是。理亦如是。理如是。事亦如是。何足疑也。又一人问。有人一生精勤念佛。临终一念退悔。遂不得生。有人一生积恶。临终发心念佛。遂得往生。则善者何为反 受亏。而恶者何为反得利也。噫积恶而临终正念者。千万人中之一人耳。苟非宿世善根。临终痛苦逼迫。昏迷瞀乱。何繇而能发起正念乎。善人临终退悔。亦千万人 中之一人耳。即有之。必其一生念佛悠悠之徒。非所谓精勤者。精则心无杂乱。勤则心无间歇。何繇而生退悔乎。是则为恶者。急宜修省。毋妄想临终有此侥幸。真 心求净土者。但益自精勤。勿忧临终之退悔也。</p>
<p>念荳佛</p>
<p>　　 僧有募化施主黄荳。每念佛一声。过荳一粒。一人作之。余人效之。号为荳儿佛师父。夫世尊教人念佛。制为数珠。何乃不遵佛制省力事不作。而作此吃力事也。且 百八之珠。周则复始。乃至百千万亿而无尽。今一合之荳。周则复始。亦复无尽。而何为念过之荳置不再用。更换新者。其言曰。念之至斗至石。送诸庵寺。作腐供 众。亦迂矣。或曰。古之人有行之者。如往生集所载是也。曰彼非数荳。傍人计其念佛。多不可计。约之当盈两载。今粮舶大者载米千石。两载则极言其多耳。非数 荳如今人也。即实数荳。其心亦不如今人也。</p>
<p>念佛人惟一心不乱</p>
<p>　　 或问。妙喜云。愚人终日掐数珠求净业。念佛果愚人所为乎。噫。予昔曾辩之矣。妙喜但言愚人终日掐数珠求净业。不言愚人终日一心不乱求净业也。又问古德偈 云。成佛人希念佛多。念来岁久却成魔。君今欲得易成佛。无念之心不较多。无念念佛。奈何以有念念佛。曰。此为散心念佛。而不观心者劝发语也。不曰岁久而一 心不乱者成魔也。未曾念佛。先忧有念。是犹饥人欲饮。先忧饱胀而不食者矣。又问。六祖云。东方人造恶。念佛求生西方。意旨何如。曰六祖言恶人念佛求生。不 曰善人念佛。一心不乱者求生也。且恶人必不念佛。其有念佛者。伪也。非真念也。喻如恶人修十善求天堂。恶人必不修十善。其有修十善者。伪也。非真修也。曾 未有善人一心念佛而不生西方者也。又问。古德云。舍秽取净。是生死业。奈何舍娑婆求极乐。曰彼言舍秽取净者为生死业。不言一心不乱取净土者为生死业也。子 未舍秽。先忧取净。与前之忧有念同矣。又问禅宗云。佛之一字。吾不喜闻。又云佛来也杀。魔来也杀。则何为念佛。噫彼言佛之一字。吾不喜闻。不言一心不乱四 字。吾不喜闻也。彼言佛来也杀。魔来也杀。不言一心不乱来亦杀也。夫归元无二。方便多闻。是故归家是一。舟车各行。以舟笑车。以车笑舟。俱成戏论。此理自 明。无烦赘语矣。又问。近有人言吾不念佛。良繇内有能念之心。外有所念之佛。能所未忘。焉得名道。噫。彼葢以独守空静为道乎。内有能静之心。外有所静之 境。不亦能所宛然乎。曷不曰一心不乱则谁能谁所。何内何外也。吾与尔既修净土。止愁不到一心不乱田地。若一心不乱。任他千种讥万种谤。当巍巍不动如泰山 耳。更何疑哉。</p>
<p>简藏炼磨</p>
<p>　　 一儒者谓予曰。吾辈负笈从学。必具束修于师。而助馆谷之资于主人。今简藏僧。览常住经典。无所助于常住。而安坐受供。又每季得嚫金五钱。此何说也。予笑 曰。公犹未知炼磨期中事乎。一冬之期。先致米一石于常住。而昼夜鞭逼念佛。无斯须停息。仍每日必负薪。或远在十余里之外。打七然后暂免。何不移简藏之供。 而供此苦功办道之行人乎。时僧颠倒。以至于是。处处皆然。吾亦不知其何说也。</p>
<p>云栖法彚(四十八 问答录出)</p>
<p>　　 问。放生鱼鸟等。念佛持呪。愿彼往生。可往生否。答。罪轻缘热。承法力亦得往生。罪重缘疏。止灭罪改形善趣。放生呪愿之人。福不唐丧。目连度蜂。作盟证。</p>
<p>寿光禅师偈云</p>
<p>　放生赎命事虽庸　　无限阴功在此中</p>
<p>　一岁积成千种福　　十年培养万重功</p>
<p>　已赴网罗遭困阨　　将投汤火近惊忡</p>
<p>　临形遇赦恩无极　　彼寿隆兮尔寿隆</p>
<p>　　 净业弟子　　(虞执西 　严培西)仝敬录</p>
<p>云栖净土彚语(终)</p>
<p>No. 1170-A 附</p>
<p>答虞德园</p>
<p>　　 前与彼辨者。姑置勿论。更辨之。前辨是折伏狂愚。今辨是与贤智者。平气商确。乞勿作一例视之。极知居士爱我。必欲此刻为全书耳。我今此辨。亦如居士爱我。 惟谅照是幸。</p>
<p>共命鸟</p>
<p>　　 非也已。改作恐非矣。然不可不辨。共命不专极乐。雪山五天竺皆有之。法华诸经屡取为喻。注释者止言两头。及翻译名义俱然。曾无人身之说。即鸡头摩所传图 绘。然亦无存。亦未闻何经传载。此五通菩萨。言是人身也。岂得以工匠所作为准凭耶。故前辨云。有经论出载则可。且极乐地平如掌。无有诸山。今装塑西方境。 作山形。安可信也。时人于古圣贤注疏。恒求其错。工匠人所作。反蹈常袭。故不敢作一语辨正。独何欤。又云。蛇身亦得称帝。夫蛇身者。尚称为帝。而不称为 蛇。今人身者。反不称人。而称鸟耶。故前辨云。既是人身。不得称鸟。愚意。蛇身者肤鳞鳞。如蛇皮耳。非真蛇也。若真蛇者。将横身而称帝欤。则俨然一蛇。何 以御臣民。将正身而称帝欤。则无手无足。袅袅如竹竿。何由而立。何由而坐。何由指挥动作。而行政事。乃至神农牛首。亦状貌似牛。如沛公龙颜班超虎头之类 耳。若真双角指天。两耳披风。针其毛。长其喙。世所谓牛头马面者。阎罗王之部卒也。人将走而避之。之不暇矣。故昔人谓。外纪不可尽信。而共工头触不周。王 充辨云。既不周号为天柱。共工力能触之使折。何以战而不胜。此论不徇旧说。痛快千古。今之共命。恐亦类是。</p>
<p>白鹤</p>
<p>　　 按政和图经云。鹤有玄黄苍白。白为最良。穆天子传云。天子至巨搜二氏。二氏献白鹤之血。以饮天子。如寻常白鹤。畜者颇众。何必以献至尊。若其献者。必珍贵 异常。世所希有故也。稍有黑毛。非真白鹤。若真白鹤。毛羽纯白。不肖儿童时。闻一博古老人所说。高瑞南亦闻之。可证。又引鹅鹭亦白。然此等原不以白为贵。 不可以例。如鹤白鹦鹉白龟白鹿白兔白象白。皆以白为贵。世所希有。鹤之纯白。正是此类。请更详之。</p>
<p>耳所未闻目所未见</p>
<p>　　 经云。尚无恶道之名。即耳不闻此名也。不过极言其决无恶道耳。若云。亦必谈及恶道。当有闻者。则彼土目中。且实见鹤雀。宁止耳闻。据此应改文云。尚有恶道 之实。何况有名耶。前以彼恠行文倒说。不知其意若此。</p>
<p>　　 居士奇卓之才。淹博之学。震旦国中等埒无几。今在禅门。正儒释二家。望以为赤帜。而随之转移者也。不宜反为拘名滞相者所惑。宜以大方之论。折其小见。圆通 之旨。破其偏枯。使正法大明于世。以报佛恩。乃分内事。奈何塞毗耶不二之门。较东西于曲径。撤灯王师子之座。争尺寸于绳床。非所望于后身之金粟也。如不肖 者。不希法师之位。不慕善知识之名。不贪求四众归仰。即谤满天下。甚而覆瓿代薪。亦任之而已矣。</p>
<p>No. 1170-B 后序</p>
<p>　　 自西有国名极乐。一名赡养。一名清泰。余意即西域。而馆甥长孺谓。是界外不思议之境。其主预十六王子。嗣五十三佛。感应玄对。忆念灵通。比磁石凑金。澄流 见月。古圣存而不论。阐提疑而不生耳。为三藏者曰。香光空说庄严。龙门点额。孺曰。唯唯。菩萨往焉。如稻麻竹苇焉。观音证入佛慧。与势至同摄众生耶。否 耶。学一先生者曰。举足诞登道岸。无取遐方。孺曰。唯唯。名流颂焉。如绮采琳珪焉。孔称西方圣人。即释赞无量寿佛耶。否耶。(梁简文 帝。徐陵。宗炳。谢灵运。刘孝仪。梁肃。苏颋。李白。柳宗元。权德兴。于邵。穆员。王维。刘禹锡。任华。白居易。韦皋。姚合。张蠙。刘长卿。杨亿。宋白。 苏易简。文彦博。王旦。苏轼。赵孟俯。先后赞颂西方之词。并载文苑诸书。伏羲。女娲。及侍郎庾诜。县尉马子云录事唐于昶辈。往生净土事。载正史并须弥像图 诸书。余见往生集)沦七趣者曰。蓬来大有佳境。何必乐邦。 孺曰。唯唯。羽士悟焉。如披砂值宝焉。金丹西是本乡。喻金僊身依此土耶。否耶。(紫 阳悟真篇云。释氏教人修极乐。祇缘极乐是金方。大都色相惟兹实。余二非真。谩度量。序中则云。黄老悲其贪着。乃以长生之术。顺其所欲。渐次导之。若根性猛 利之士。见闻此篇。则知伯端得达摩最上一乘之妙旨。如其习气尚余。则归中小之见。所谓中小者。金丹是也。古有受观经而焚仙经者。今反取其所焚之经。而徧诵 之曰。吾师神鸾。将无中小之见乎)既而疑者日益进。因指[乳-孚+古]鬼。 托之乎青莲。全真托之乎金莲。妖贼托之乎白莲。盖莲宗云。孺曰。唯唯。周子无赖。乃亦托之乎爱莲。汝犹不知红莲舌相近在云栖。吾为若强问之。而若强听之 矣。于是云栖以无答答。强名曰答。一夕众疑与余同释也。曰良哉开士。无论[纟*牟]钵 之王何宗门之游夏。殆珍域之三圣哉。请为三圣。流通此答。孺曰。唯唯。熙不胜大愿。</p>
<p>　　 佛成道日。樗放居士李阳春书。</p>
<p>No. 1170-C 净土疑辨序</p>
<p>豫章微休居士　陈　所蕴　撰</p>
<p>　　 莲池禅师作净土疑辨。摧慢幢。破痴网。如闇得灯。如贫得宝。真渡苦海之慈航哉。即天台永明之论。未有若此之精切而着明者也。修净土者。最宜服膺。或疑末后 戒彼恣意妄谈。贻苦报于无尽。其言得无己甚乎。余曰。非己甚也。甞考唐房翥暴卒。至冥间见王。王曰。据案簿。君曾劝一老人念佛。已生净土。君承此福。亦合 生净土。遂放还吕。师证云。阐提之辈。不信有西方。不能自修。又障他人修。入地狱如箭射。夫一口业也。劝人念佛。亦令生净土。障人念佛。入地狱如箭射。恣 口业者。其真可惧也哉。故曰莲池禅师之言。非己甚也。</p>
<p>No. 1170-D 净土疑辨后跋</p>
<p>　　 微休居士。鸣道学于靖江。有武城弦歌之风。既致政励精华严。镂梵本为方册。以便读学。而复弘赞净土。刻予所著疑辨。广为流通。夫尚志十玄之门。栖神九莲之 域。可谓深契普贤愿王。妙入毗卢性海者矣。惜早逝不令曹鲁川见之。</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../jtzzj/jtswslhjqdmj.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../jtzzj/jtzjqdzj.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../jtzzj/jtswslhjqdmj.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../jtzzj/jtzjqdzj.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../ace.js"></script>
        <script src="../editor.js"></script>
        <script src="../mode-rust.js"></script>
        <script src="../theme-dawn.js"></script>
        <script src="../theme-tomorrow_night.js"></script>


        <script src="../clipboard.min.js"></script>
        <script src="../highlight.js"></script>
        <script src="../book.js"></script>

        <!-- Custom JS scripts -->


    </div>
    </body>
</html>
