<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>大般若波罗蜜多经　卷第五十四 - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon.svg">
        <link rel="shortcut icon" href="../../favicon.png">
        <link rel="stylesheet" href="../../css/variables.css">
        <link rel="stylesheet" href="../../css/general.css">
        <link rel="stylesheet" href="../../css/chrome.css">

        <!-- Fonts -->
        <link rel="stylesheet" href="../../FontAwesome/css/font-awesome.css">
        <link rel="stylesheet" href="../../fonts/fonts.css">

        <!-- Highlight.js Stylesheets -->
        <link rel="stylesheet" href="../../highlight.css">
        <link rel="stylesheet" href="../../tomorrow-night.css">
        <link rel="stylesheet" href="../../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="大般若波罗蜜多经-卷第五十四"><a class="header" href="#大般若波罗蜜多经-卷第五十四">大般若波罗蜜多经　卷第五十四</a></h1>
<p>　　　　大般若波罗蜜多经　卷第五十四</p>
<p>　　　　　　大唐三藏法师玄奘奉　　诏译</p>
<p>　　　　初分辩大乘品第十五之四</p>
<p>　　「复次，善现！菩萨摩诃萨住第五极难胜地时，应远离十法。何等为十？一者、应远离居家。二者、应远离苾刍尼。三者、应远离家悭。四者、应远离众会忿诤。五者、应远离自赞毁他。六者、应远离十不善业道。七者、应远离增上慢傲。八者、应远离颠倒。九者、应远离犹豫。十者、应远离贪、嗔、痴。善现！菩萨摩诃萨住第五极难胜地时，应常远离如是十法。</p>
<p>　　「复次，善现！菩萨摩诃萨住第六现前地时，应圆满六法。何等为六？一者、应圆满布施波罗蜜多。二者、应圆满净戒波罗蜜多。三者、应圆满安忍波罗蜜多。四者、应圆满精进波罗蜜多。五者、应圆满静虑波罗蜜多。六者、应圆满般若波罗蜜多。</p>
<p>　　「复应远离六法。何等为六？一者、应远离声闻心。二者、应远离独觉心。三者、应远离热恼心。四者、见乞者来心不厌戚。五者、舍所有物无忧悔心。六者、于来求者终不矫诳。</p>
<p>　　「善现！菩萨摩诃萨住第六现前地时，应圆满如是六法，及应远离如是六法。</p>
<p>　　「复次，善现！菩萨摩诃萨住第七远行地时，应远离二十法。何等二十？一者、应远离我执、有情执乃至知者执、见者执。二者、应远离断执。三者、应远离常执。四者、应远离相想。五者、应远离因等见执。六者、应远离名色执。七者、应远离蕴执。八者、应远离处执。九者、应远离界执。十者、应远离谛执。十一者、应远离缘起执。十二者、应远离住著三界执。十三者、应远离一切法执。十四者、应远离于一切法如理、不如理执。十五者、应远离依佛见执。十六者、应远离依法见执。十七者、应远离依僧见执。十八者、应远离依戒见执。十九者、应远离怖畏空法。二十者、应远离违背空性。</p>
<p>　　「复应圆满二十法。何等二十？一者、应圆满通达空。二者、应圆满证无相。三者、应圆满知无愿。四者、应圆满三轮清净。五者、应圆满悲愍有情，及于有情无所执著。六者、应圆满一切法平等见，及于此中无所执著。七者、应圆满一切有情平等见，及于此中无所执著。八者、应圆满通达真实理趣，及于此中无所执著。九者、应圆满无生忍智。十者、应圆满说一切法一相理趣。十一者、应圆满灭除分别。十二者、应圆满远离诸想。十三者、应圆满远离诸见。十四者、应圆满远离烦恼。十五者、应圆满奢摩他、毗钵舍那地。十六者、应圆满调伏心性。十七者、应圆满寂静心性。十八者、应圆满无碍智性。十九者、应圆满无所爱染。二十者、应圆满随心所欲往诸佛土，于佛众会自现其身。</p>
<p>　　「善现！菩萨摩诃萨住第七远行地时，应远离如是二十法，及应圆满如是二十法。</p>
<p>　　「复次，善现！菩萨摩诃萨住第八不动地时，应圆满四法。何等为四？一者、应圆满悟入一切有情心行。二者、应圆满游戏诸神通。三者、应圆满见诸佛土，如其所见而自严净种种佛土。四者、应圆满供养承事诸佛世尊，于如来身如实观察。善现！菩萨摩诃萨住第八不动地时，应圆满如是四法。</p>
<p>　　「复次，善现！菩萨摩诃萨住第九善慧地时，应圆满四法。何等为四？一者、应圆满知诸有情根胜劣智。二者、应圆满严净佛土。三者、应圆满如幻等持数入诸定。四者、应圆满随诸有情善根应熟故，入诸有自现化生。善现！菩萨摩诃萨住第九善慧地时，应圆满如是四法。</p>
<p>　　「复次，善现！菩萨摩诃萨住第十法云地时，应圆满十二法。何等十二？一者、应圆满摄受无边处所大愿，随有所愿皆令圆满。二者、应圆满随诸天、龙、药叉、健达缚、阿素洛、揭路荼、紧捺洛、莫呼洛伽、人非人等异类音智。三者、应圆满无碍辩说智。四者、应圆满入胎具足。五者、应圆满出生具足。六者、应圆满家族具足。七者、应圆满种性具足。八者、应圆满眷属具足。九者、应圆满生身具足。十者、应圆满出家具足。十一者、应圆满庄严菩提树具足。十二者、应圆满一切功德成办具足。善现！菩萨摩诃萨住第十法云地时，应圆满如是十二法。</p>
<p>　　「善现当知！已圆满第十法云地菩萨摩诃萨，与诸如来应言无异。」</p>
<p>　　尔时，具寿善现白佛言：「世尊！云何菩萨摩诃萨修治净胜意乐业？」</p>
<p>　　佛言：「善现！若菩萨摩诃萨以应一切智智心，修习（别本有作「集」者）一切善根，是为菩萨摩诃萨修治净胜意乐业。」</p>
<p>　　「世尊！云何菩萨摩诃萨修治一切有情平等心业？」</p>
<p>　　「善现！若菩萨摩诃萨以应一切智智心，引发慈、悲、喜、舍四种无量，是为菩萨摩诃萨修治一切有情平等心业。」</p>
<p>　　「世尊！云何菩萨摩诃萨修治布施业？」</p>
<p>　　「善现！若菩萨摩诃萨于一切有情，无所分别而行布施，是为菩萨摩诃萨修治布施业。」</p>
<p>　　「世尊！云何菩萨摩诃萨修治亲近善友业？」</p>
<p>　　「善现！若菩萨摩诃萨见诸善友劝化有情，令其修习一切智智，即便亲近恭敬供养、尊重赞叹、咨受正法，昼夜承奉无懈倦（别本有作「惓」者）心，是为菩萨摩诃萨修治亲近善友业。」</p>
<p>　　「世尊！云何菩萨摩诃萨修治求法业？」</p>
<p>　　「善现！若菩萨摩诃萨以应一切智智心，勤求如来无上正法，不堕声闻、独觉等地，是为菩萨摩诃萨修治求法业。」</p>
<p>　　「世尊！云何菩萨摩诃萨修治常乐出家业？」</p>
<p>　　「善现！若菩萨摩诃萨一切生处，恒厌居家牢狱喧杂，常欣佛法清净出家，无能为碍，是为菩萨摩诃萨修治常乐出家业。」</p>
<p>　　「世尊！云何菩萨摩诃萨修治爱乐佛身业？」</p>
<p>　　「善现！若菩萨摩诃萨暂一睹见佛形像已，乃至证得无上菩提，终不舍于念佛作意，是为菩萨摩诃萨修治爱乐佛身业。」</p>
<p>　　「世尊！云何菩萨摩诃萨修治开阐法教业？」</p>
<p>　　「善现！若菩萨摩诃萨于佛在世及涅槃后，为诸有情开阐法教，初中后善文义巧妙，纯一圆满清白梵行，所谓契经、应颂、记别、讽颂、自说、缘起、譬喻、本事、本生、方广、希法、论议（别本有作「义」者），是为菩萨摩诃萨修治开阐法教业。」</p>
<p>　　「世尊！云何菩萨摩诃萨修治破憍慢业？」</p>
<p>　　「善现！若菩萨摩诃萨常怀谦敬，伏憍慢心，由此不生下姓卑族，是为菩萨摩诃萨修治破憍慢业。」</p>
<p>　　「世尊！云何菩萨摩诃萨修治恒谛语业？」</p>
<p>　　「善现！若菩萨摩诃萨称知而说言行相符，是为菩萨摩诃萨修治恒谛语业。」</p>
<p>　　「世尊！云何菩萨摩诃萨清净禁戒？」</p>
<p>　　「善现！若菩萨摩诃萨不起声闻、独觉作意，及余破戒障菩提法，是为菩萨摩诃萨清净禁戒。」</p>
<p>　　「世尊！云何菩萨摩诃萨知恩报恩？」</p>
<p>　　「善现！若菩萨摩诃萨行菩萨行时，于得小恩尚不忘报，况大恩惠而当不酬！是为菩萨摩诃萨知恩报恩。」</p>
<p>　　「世尊！云何菩萨摩诃萨住安忍力？」</p>
<p>　　「善现！若菩萨摩诃萨设诸有情来见侵毁，而于彼所无恚害心，是为菩萨摩诃萨住安忍力。」</p>
<p>　　「世尊！云何菩萨摩诃萨受胜欢喜？」</p>
<p>　　「善现！若菩萨摩诃萨所化有情既得成熟，身心适悦受胜欢喜，是为菩萨摩诃萨受胜欢喜。」</p>
<p>　　「世尊！云何菩萨摩诃萨不舍有情？」</p>
<p>　　「善现！若菩萨摩诃萨拔济有情心恒不舍，是为菩萨摩诃萨不舍有情。」</p>
<p>　　「世尊！云何菩萨摩诃萨恒起大悲？」</p>
<p>　　「善现！若菩萨摩诃萨行菩萨行时，作如是念：『我为饶益一一有情，假使各如无量无数殑伽沙劫，处大地狱受诸剧苦，或烧、或煮、或斫、或截、若刺、若悬、若磨、若捣，受如是等无量苦事，为欲（别本有作「乃至」者）令彼乘于佛乘而般涅槃，如是一切有情界尽，而大悲心曾无厌倦。』是为菩萨摩诃萨恒起大悲。」</p>
<p>　　「世尊！云何菩萨摩诃萨于诸师长以敬信心，咨承供养如事佛想？」</p>
<p>　　「善现！若菩萨摩诃萨为求无上正等菩提，恭顺师长都无所顾，是为菩萨摩诃萨于诸师长以敬信心，咨承供养如事佛想。」</p>
<p>　　「世尊！云何菩萨摩诃萨勤求修习波罗蜜多？」</p>
<p>　　「善现！若菩萨摩诃萨于诸波罗蜜多，专心求学远离余事，是为菩萨摩诃萨勤求修习波罗蜜多。」</p>
<p>　　「世尊！云何菩萨摩诃萨勤求多闻常无厌足，于所闻法不著文字？」</p>
<p>　　「善现！若菩萨摩诃萨发勤精进，作是念言：『若此佛土、若十方界，诸佛世尊所说正法，我皆听习、读诵、受持，而于其中不著文字。』是为菩萨摩诃萨勤求多闻常无厌足，于所闻法不著文字。」</p>
<p>　　「世尊！云何菩萨摩诃萨以无染心常行法施，虽广开化而不自高？」</p>
<p>　　「善现！若菩萨摩诃萨为诸有情宣说正法，尚不自为持此善根回向菩提，况求余事！虽多化导而不自恃，是为菩萨摩诃萨以无染心常行法施，虽广开化而不自高。」</p>
<p>　　「世尊！云何菩萨摩诃萨为严净土植诸善根，虽用回向而不自举？」</p>
<p>　　「善现！若菩萨摩诃萨勇猛精进修诸善根，为欲庄严诸佛净国，及为清净自他心土（别本有作「生」者），虽为是事而不自高，是为菩萨摩诃萨为严净土植诸善根，虽用回向而不自举。」</p>
<p>　　「世尊！云何菩萨摩诃萨为化有情，虽不厌倦无边生死而不自高？」</p>
<p>　　「善现！若菩萨摩诃萨为欲成熟一切有情，植诸善根严净佛土，乃至未满一切智智，虽受无边生死勤苦，而无厌倦亦不自高，是为菩萨摩诃萨为化有情，虽不厌倦无边生死而不自高。」</p>
<p>　　「世尊！云何菩萨摩诃萨虽住惭愧而无所著？」</p>
<p>　　「善现！若菩萨摩诃萨专求无上正等菩提，于诸声闻、独觉作意具惭愧故终不暂起，而于其中亦无所著，是为菩萨摩诃萨虽住惭愧而无所著。」</p>
<p>　　「世尊！云何菩萨摩诃萨住阿练若常不舍离？」</p>
<p>　　「善现！若菩萨摩诃萨为求无上正等菩提，超诸声闻、独觉等地故，常不舍阿练若处，是为菩萨摩诃萨住阿练若常不舍离。」</p>
<p>　　「世尊！云何菩萨摩诃萨少欲？」</p>
<p>　　「善现！若菩萨摩诃萨尚不自为求大菩提，况欲世间利誉等事！是为菩萨摩诃萨少欲。」</p>
<p>　　「世尊！云何菩萨摩诃萨喜足？」</p>
<p>　　「善现！若菩萨摩诃萨专为证得一切智智故，于余事而无所著，是为菩萨摩诃萨喜足。」</p>
<p>　　「世尊！云何菩萨摩诃萨常不舍离杜多功德？」</p>
<p>　　「善现！若菩萨摩诃萨常于深法起谛察忍，是为菩萨摩诃萨常不舍离杜多功德。」</p>
<p>　　「世尊！云何菩萨摩诃萨于诸学处未曾弃舍？」</p>
<p>　　「善现！若菩萨摩诃萨于所学戒坚守不移，而于其中能不取相，是为菩萨摩诃萨于诸学处未曾弃舍。」</p>
<p>　　「世尊！云何菩萨摩诃萨于诸欲乐深生厌离？」</p>
<p>　　「善现！若菩萨摩诃萨于妙欲乐不起欲心（别本有作「寻」者），是为菩萨摩诃萨于诸欲乐深生厌离。」</p>
<p>　　「世尊！云何菩萨摩诃萨常能发起寂灭俱心？」</p>
<p>　　「善现！若菩萨摩诃萨达一切法曾无起作，是为菩萨摩诃萨常能发起寂灭俱心。」</p>
<p>　　「世尊！云何菩萨摩诃萨舍诸所有？」</p>
<p>　　「善现！若菩萨摩诃萨于内外法曾无所取，是为菩萨摩诃萨舍诸所有。」</p>
<p>　　「世尊！云何菩萨摩诃萨心不滞没？」</p>
<p>　　「善现！若菩萨摩诃萨于诸识住未尝（别本有作「常」者）起心，是为菩萨摩诃萨心不滞没。」</p>
<p>　　「世尊！云何菩萨摩诃萨于诸所有无所顾恋？」</p>
<p>　　「善现！若菩萨摩诃萨于一切物无所思惟，是为菩萨摩诃萨于诸所有无所顾恋。」</p>
<p>　　「世尊！云何菩萨摩诃萨应远离居家？」</p>
<p>　　「善现！若菩萨摩诃萨志性好游诸佛国土，随所生处常乐出家，剃发去须执持应器，被三法服现作沙门，是为菩萨摩诃萨应远离居家。」</p>
<p>　　「世尊！云何菩萨摩诃萨应远离苾刍尼？」</p>
<p>　　「善现！若菩萨摩诃萨常应远离诸苾刍尼，不与共居如弹指顷，亦复于彼不起异心，是为菩萨摩诃萨应远离苾刍尼。」</p>
<p>　　「世尊！云何菩萨摩诃萨应远离家悭？」</p>
<p>　　「善现！若菩萨摩诃萨作是思惟：『我应长夜利益安乐一切有情，今此有情自由福力感得如是胜施主家，故我于中不应悭嫉。』是为菩萨摩诃萨应远离家悭。」</p>
<p>　　「世尊！云何菩萨摩诃萨应远离众会忿诤？」</p>
<p>　　「善现！若菩萨摩诃萨作是思惟：『若处众会其中或有声闻、独觉，或说彼乘相应法要，令我退失大菩提心，是故定应远离众会。』复作是念：『诸忿诤者能使有情发起嗔害，造作种种恶不善业，尚违善趣况大菩提！是故定应远离忿诤。』是为菩萨摩诃萨应远离众会忿诤。」</p>
<p>　　「世尊！云何菩萨摩诃萨应远离自赞毁他？」</p>
<p>　　「善现！若菩萨摩诃萨于内外法都无所见，故应远离自赞毁他，是为菩萨摩诃萨应远离自赞毁他。」</p>
<p>　　「世尊！云何菩萨摩诃萨应远离十不善业道？」</p>
<p>　　「善现！若菩萨摩诃萨作是思惟：『此十恶法尚碍善趣二乘圣道，况大菩提！故应远离。』是为菩萨摩诃萨应远离十不善业道。」</p>
<p>　　「世尊！云何菩萨摩诃萨应远离增上慢傲？」</p>
<p>　　「善现！若菩萨摩诃萨不见有法可起慢傲，是为菩萨摩诃萨应远离增上慢傲。」</p>
<p>　　「世尊！云何菩萨摩诃萨应远离颠倒？」</p>
<p>　　「善现！若菩萨摩诃萨观颠倒事都不可得，是为菩萨摩诃萨应远离颠倒。」</p>
<p>　　「世尊！云何菩萨摩诃萨应远离犹豫？」</p>
<p>　　「善现！若菩萨摩诃萨观犹豫事都不可得，是为菩萨摩诃萨应远离犹豫。」</p>
<p>　　「世尊！云何菩萨摩诃萨应远离贪、嗔、痴？」</p>
<p>　　「善现！若菩萨摩诃萨都不见有贪、嗔、痴事，是为菩萨摩诃萨应远离贪、嗔、痴。」</p>
<p>　　「世尊！云何菩萨摩诃萨应圆满六波罗蜜多？」</p>
<p>　　「善现！若菩萨摩诃萨圆满六种波罗蜜多，超诸声闻及独觉地。又住此六波罗蜜多，佛及二乘能度五种所知海岸。何等为五？一者、过去。二者、未来。三者、现在。四者、无为。五者、不可说。是为菩萨摩诃萨应圆满六波罗蜜多。」</p>
<p>　　「世尊！云何菩萨摩诃萨应远离声闻心？」</p>
<p>　　「善现！若菩萨摩诃萨作如是念：『诸声闻心非证无上大菩提道故应远离。』是为菩萨摩诃萨应远离声闻心。」</p>
<p>　　「世尊！云何菩萨摩诃萨应远离独觉心？」</p>
<p>　　「善现！若菩萨摩诃萨作如是念：『诸独觉心定不能得一切智智，故我今者应远离之。』是为菩萨摩诃萨应远离独觉心。」</p>
<p>　　「世尊！云何菩萨摩诃萨应远离热恼心？」</p>
<p>　　「善现！若菩萨摩诃萨作如是念：『怖畏生死热恼之心非证无上正等觉道，故应远离。』是为菩萨摩诃萨应远离热恼心。」</p>
<p>　　「世尊！云何菩萨摩诃萨见乞者来心不厌戚？」</p>
<p>　　「善现！若菩萨摩诃萨作如是念：『此厌戚心于大菩提非能证道，故我今者定应远离。』是为菩萨摩诃萨见乞者来心不厌戚。」</p>
<p>　　「世尊！云何菩萨摩诃萨舍所有物无忧悔心？」</p>
<p>　　「善现！若菩萨摩诃萨作如是念：『此忧悔心于证无上正等菩提定为障碍，故我应舍。』是为菩萨摩诃萨舍所有物无忧悔心。」</p>
<p>　　「世尊！云何菩萨摩诃萨于来求者终不矫诳？」</p>
<p>　　「善现！若菩萨摩诃萨作如是念：『此矫诳心定非阿耨多罗三藐三菩提道。何以故？菩萨摩诃萨初发无上菩提心时，作是誓言：凡我所有施来求者随欲不空。如何今时而矫诳彼？』是为菩萨摩诃萨于来求者终不矫诳。」</p>
<p>　　「世尊！云何菩萨摩诃萨应远离我执、有情执乃至知者执、见者执？」</p>
<p>　　「善现！若菩萨摩诃萨观我、有情乃至知者、见者毕竟不可得故，是为菩萨摩诃萨应远离我执、有情执乃至知者执、见者执。」</p>
<p>　　「世尊！云何菩萨摩诃萨应远离断执？」</p>
<p>　　「善现！若菩萨摩诃萨观一切法毕竟不生，无断义故，是为菩萨摩诃萨应远离断执。」</p>
<p>　　「世尊！云何菩萨摩诃萨应远离常执？」</p>
<p>　　「善现！若菩萨摩诃萨观一切法无常性故，是为菩萨摩诃萨应远离常执。」</p>
<p>　　「世尊！云何菩萨摩诃萨应远离相想？」</p>
<p>　　「善现！若菩萨摩诃萨观杂染性不可得故，是为菩萨摩诃萨应远离相想。」</p>
<p>　　「世尊！云何菩萨摩诃萨应远离因等见执？」</p>
<p>　　「善现！若菩萨摩诃萨都不见有诸见性故，是为菩萨摩诃萨应远离因等见执。」</p>
<p>　　「世尊！云何菩萨摩诃萨应远离名色执？」</p>
<p>　　「善现！若菩萨摩诃萨观名色性都不可得，是为菩萨摩诃萨应远离名色执。」</p>
<p>　　「世尊！云何菩萨摩诃萨应远离蕴执？」</p>
<p>　　「善现！若菩萨摩诃萨观五蕴性都不可得，是为菩萨摩诃萨应远离蕴执。」</p>
<p>　　「世尊！云何菩萨摩诃萨应远离处执？」</p>
<p>　　「善现！若菩萨摩诃萨观十二处性都不可得，是为菩萨摩诃萨应远离处执。」</p>
<p>　　？世尊！云何菩萨摩诃萨应远离界执？」</p>
<p>　　「善现！若菩萨摩诃萨观十八界等性都不可得，是为菩萨摩诃萨应远离界执。」</p>
<p>　　「世尊！云何菩萨摩诃萨应远离谛执？」</p>
<p>　　「善现！若菩萨摩诃萨观诸谛性都不可得，是为菩萨摩诃萨应远离谛执。」</p>
<p>　　「世尊！云何菩萨摩诃萨应远离缘起执？」</p>
<p>　　「善现！若菩萨摩诃萨观诸缘起性不可得故，是为菩萨摩诃萨应远离缘起执。」</p>
<p>　　「世尊！云何菩萨摩诃萨应远离住著三界执？」</p>
<p>　　「善现！若菩萨摩诃萨观三界性都不可得，是为菩萨摩诃萨应远离住著三界执。」</p>
<p>　　「世尊！云何菩萨摩诃萨应远离一切法执？」</p>
<p>　　「善现！若菩萨摩诃萨观诸法性皆如虚空都不可得，是为菩萨摩诃萨应远离一切法执。」</p>
<p>　　「世尊！云何菩萨摩诃萨应远离于一切法如理、不如理执？」</p>
<p>　　「善现！若菩萨摩诃萨观诸法性都不可得，无有如理、不如理性，是为菩萨摩诃萨应远离于一切法如理、不如理执。」</p>
<p>　　「世尊！云何菩萨摩诃萨应远离依佛见执？」</p>
<p>　　「善现！若菩萨摩诃萨知依佛见执不得见佛故，是为菩萨摩诃萨应远离依佛见执。」</p>
<p>　　「世尊！云何菩萨摩诃萨应远离依法见执？」</p>
<p>　　「善现！若菩萨摩诃萨达真法性不可见故，是为菩萨摩诃萨应远离依法见执。」</p>
<p>　　「世尊！云何菩萨摩诃萨应远离依僧见执？」</p>
<p>　　「善现！若菩萨摩诃萨知和合众无相无为不可见故，是为菩萨摩诃萨应远离依僧见执。」</p>
<p>　　「世尊！云何菩萨摩诃萨应远离依戒见执？」</p>
<p>　　「善现！若菩萨摩诃萨知罪福性俱非有故，是为菩萨摩诃萨应远离依戒见执。」</p>
<p>　　「世尊！云何菩萨摩诃萨应远离怖畏空法？」</p>
<p>　　「善现！若菩萨摩诃萨观诸空法皆无自性，所怖畏事毕竟非有，是为菩萨摩诃萨应远离怖畏空法。」</p>
<p>　　「世尊！云何菩萨摩诃萨应远离违背空性？」</p>
<p>　　「善现！若菩萨摩诃萨观一切法自性皆空，非空与空有违背故，是为菩萨摩诃萨应远离违背空性。」</p>
<p>　　「世尊！云何菩萨摩诃萨应圆满通达空？」</p>
<p>　　「善现！若菩萨摩诃萨达一切法自相皆空，是为菩萨摩诃萨应圆满通达空。」</p>
<p>　　「世尊！云何菩萨摩诃萨应圆满证无相？」</p>
<p>　　「善现！若菩萨摩诃萨不思惟一切相，是为菩萨摩诃萨应圆满证无相。」</p>
<p>　　「世尊！云何菩萨摩诃萨应圆满知无愿？」</p>
<p>　　「善现！若菩萨摩诃萨于三界法心无所住，是为菩萨摩诃萨应圆满知无愿。」</p>
<p>　　「世尊！云何菩萨摩诃萨应圆满三轮清净？」</p>
<p>　　「善现！若菩萨摩诃萨具足清净十善业道，是为菩萨摩诃萨应圆满三轮清净。」</p>
<p>　　「世尊！云何菩萨摩诃萨应圆满悲愍有情，及于有情无所执著？」</p>
<p>　　「善现！若菩萨摩诃萨已得大悲及严净土，是为菩萨摩诃萨应圆满悲愍有情，及于有情无所执著。」</p>
<p>　　「世尊！云何菩萨摩诃萨应圆满一切法平等见，及于此中无所执著？」</p>
<p>　　「善现！若菩萨摩诃萨于一切法不增不减，及于此中无取无住，是为菩萨摩诃萨应圆满一切法平等见，及于此中无所执著。」</p>
<p>　　「世尊！云何菩萨摩诃萨应圆满一切有情平等见，及于此中无所执著？」</p>
<p>　　「善现！若菩萨摩诃萨于诸有情不增不减，及于此中无取无住，是为菩萨摩诃萨应圆满一切有情平等见，及于此中无所执著。」</p>
<p>　　「世尊！云何菩萨摩诃萨应圆满通达真实理趣，及于此中无所执著？」</p>
<p>　　「善现！若菩萨摩诃萨于一切法真实理趣，虽如实通达而无所通达，及于此中无取无住，是为菩萨摩诃萨应圆满通达真实理趣，及于此中无所执著。」</p>
<p>　　「世尊！云何菩萨摩诃萨应圆满无生忍智？」</p>
<p>　　「善现！若菩萨摩诃萨忍一切法无生、无灭、无所造作，及知名色毕竟不生，是为菩萨摩诃萨应圆满无生忍智。」</p>
<p>　　「世尊！云何菩萨摩诃萨应圆满说一切法一相理趣？」</p>
<p>　　「善现！若菩萨摩诃萨于一切法行不二相，是为菩萨摩诃萨应圆满说一切法一相理趣。」</p>
<p>　　「世尊！云何菩萨摩诃萨应圆满灭除分别？」</p>
<p>　　「善现！若菩萨摩诃萨于一切法不起分别，是为菩萨摩诃萨应圆满灭除分别。」</p>
<p>　　「世尊！云何菩萨摩诃萨应圆满远离诸想？」</p>
<p>　　「善现！若菩萨摩诃萨远离一切小大无量想，是为菩萨摩诃萨应圆满远离诸想。」</p>
<p>　　「世尊！云何菩萨摩诃萨应圆满远离诸见？」</p>
<p>　　「善现！若菩萨摩诃萨远离一切声闻、独觉等见，是为菩萨摩诃萨应圆满远离诸见。」</p>
<p>　　「世尊！云何菩萨摩诃萨应圆满远离烦恼？」</p>
<p>　　「善现！若菩萨摩诃萨弃舍一切有漏烦恼习气相续，是为菩萨摩诃萨应圆满远离烦恼。」</p>
<p>　　「世尊！云何菩萨摩诃萨应圆满奢摩他、毗钵舍那地？」</p>
<p>　　「善现！若菩萨摩诃萨修一切智、道相智、一切相智，是为菩萨摩诃萨应圆满奢摩他、毗钵舍那地。」</p>
<p>　　「世尊！云何菩萨摩诃萨应圆满调伏心性？」</p>
<p>　　「善现！若菩萨摩诃萨于三界法不乐不动，是为菩萨摩诃萨应圆满调伏心性。」</p>
<p>　　「世尊！云何菩萨摩诃萨应圆满寂静心性？」</p>
<p>　　「善现！若菩萨摩诃萨善摄六根，是为菩萨摩诃萨应圆满寂静心性。」</p>
<p>　　「世尊！云何菩萨摩诃萨应圆满无碍智性？」</p>
<p>　　「善现！若菩萨摩诃萨修得佛眼，是为菩萨摩诃萨应圆满无碍智性。」</p>
<p>　　「世尊！云何菩萨摩诃萨应圆满无所爱染？」</p>
<p>　　「善现！若菩萨摩诃萨于外六处能善弃舍，是为菩萨摩诃萨应圆满无所爱染。」</p>
<p>　　「世尊！云何菩萨摩诃萨应圆满随心所欲往诸佛土，于佛众会自现其身？」</p>
<p>　　「善现！若菩萨摩诃萨修胜神通，从一佛国趣一佛国，供养恭敬、尊重赞叹诸佛世尊，请转法轮饶益一切，是为菩萨摩诃萨应圆满随心所欲往诸佛土，于佛众会自现其身。」</p>
<p>　　「世尊！云何菩萨摩诃萨应圆满悟入一切有情心行？」</p>
<p>　　「善现！若菩萨摩诃萨以一心智，如实遍知一切有情心、心所法，是为菩萨摩诃萨应圆满悟入一切有情心行。」</p>
<p>　　「世尊！云何菩萨摩诃萨应圆满游戏诸神通？」</p>
<p>　　「善现！若菩萨摩诃萨游戏种种自在神通，为见佛故，从一佛国趣一佛国，亦复不生游佛国想，是为菩萨摩诃萨应圆满游戏诸神通。」</p>
<p>　　「世尊！云何菩萨摩诃萨应圆满见诸佛土，如其所见而自严净种种佛土？」</p>
<p>　　「善现！若菩萨摩诃萨住一佛土，能见十方无边佛国，亦能示现而曾不生佛国土想，又为成熟诸有情故，现处三千大千世界转轮王位而自庄严，亦能弃舍而无所执，是为菩萨摩诃萨应圆满见诸佛土，如其所见而自严净种种佛土。」</p>
<p>　　「世尊！云何菩萨摩诃萨应圆满供养承事诸佛世尊，于如来身如实观察？」</p>
<p>　　「善现！若菩萨摩诃萨为欲饶益诸有情故，于法义趣如实分别，如是名为以法供养承事诸佛，又谛观察诸佛法身，是为菩萨摩诃萨应圆满供养承事诸佛世尊，于如来身如实观察。」</p>
<p>　　「世尊！云何菩萨摩诃萨应圆满知诸有情根胜劣智？」</p>
<p>　　「善现！若菩萨摩诃萨住佛十力，如实了知一切有情诸根胜劣，是为菩萨摩诃萨应圆满知诸有情根胜劣智。」</p>
<p>　　「世尊！云何菩萨摩诃萨应圆满严净佛土？」</p>
<p>　　「善现！若菩萨摩诃萨以无所得而为方便，严净一切有情心行，是为菩萨摩诃萨应圆满严净佛土。」</p>
<p>　　「世尊！云何菩萨摩诃萨应圆满如幻等持数入诸定？」</p>
<p>　　「善现！若菩萨摩诃萨住此等持，虽能成办一切事业而心不动，又修等持极成熟故，不作加行数数现前，是为菩萨摩诃萨应圆满如幻等持数入诸定。」</p>
<p>　　「世尊！云何菩萨摩诃萨应圆满随诸有情善根应熟，故入诸有自现化生？」</p>
<p>　　「善现！若菩萨摩诃萨为欲成熟诸有情类殊胜善根，随其所宜故入诸有而现受生。是为菩萨摩诃萨随诸有情善根应熟，故入诸有自现化生。」</p>
<p>　　「世尊！云何菩萨摩诃萨应圆满摄受无边处所大愿，随有所愿皆令圆满？」</p>
<p>　　「善现！若菩萨摩诃萨已具修六波罗蜜多极圆满故，或为严净诸佛国土，或为成熟诸有情类，随心所愿皆得圆满，是为菩萨摩诃萨应圆满摄受无边处所大愿，随有所愿皆令圆满。」</p>
<p>　　「世尊！云何菩萨摩诃萨应圆满随诸天、龙、药叉、健达缚、阿素洛、揭路荼、紧捺洛、莫呼洛伽、人非人等异类音智？」</p>
<p>　　「善现！若菩萨摩诃萨修习殊胜词无碍解，善知有情言音差别，是为菩萨摩诃萨应圆满随诸天、龙、药叉、健达缚、阿素洛、揭路荼、紧捺洛、莫呼洛伽、人非人等异类音智。」</p>
<p>　　「世尊！云何菩萨摩诃萨应圆满无碍辩说智？」</p>
<p>　　「善现！若菩萨摩诃萨修习殊胜辩无碍解，为诸有情能无尽说，是为菩萨摩诃萨应圆满无碍辩说智。」</p>
<p>　　「世尊！云何菩萨摩诃萨应圆满入胎具足？」</p>
<p>　　「善现！若菩萨摩诃萨虽一切生处实恒化生，而为益有情现入胎藏，于中具足种种胜事，是为菩萨摩诃萨应圆满入胎具足。」</p>
<p>　　「世尊！云何菩萨摩诃萨应圆满出生具足？」</p>
<p>　　「善现！若菩萨摩诃萨于出胎时，示现种种希有胜事，令诸有情见者欢喜获大利乐，是为菩萨摩诃萨应圆满出生具足。」</p>
<p>　　「世尊！云何菩萨摩诃萨应圆满家族具足？」</p>
<p>　　「善现！若菩萨摩诃萨或生刹帝利大族姓家，或生婆罗门大族姓家，所禀父母无可讥嫌，是为菩萨摩诃萨应圆满家族具足。」</p>
<p>　　「世尊！云何菩萨摩诃萨应圆满种性具足？」</p>
<p>　　「善现！若菩萨摩诃萨常预过去诸大菩萨种性中生，是为菩萨摩诃萨应圆满种性具足。」</p>
<p>　　「世尊！云何菩萨摩诃萨应圆满眷属具足？」</p>
<p>　　「善现！若菩萨摩诃萨纯以无量无数菩萨而为眷属非诸杂类，是为菩萨摩诃萨应圆满眷属具足。」</p>
<p>　　「世尊！云何菩萨摩诃萨应圆满生身具足？」</p>
<p>　　「善现！若菩萨摩诃萨于初生时，其身具足一切相好，放大光明遍照无边诸佛世界，亦令彼界六种变动，有情遇者无不蒙益，是为菩萨摩诃萨应圆满生身具足。」</p>
<p>　　「世尊！云何菩萨摩诃萨应圆满出家具足？」</p>
<p>　　「善现！若菩萨摩诃萨于出家时，无量无数天、龙、药叉、人非人等之所翼从，往诣道场，剃除须发，服三法衣，受持应器，引导无量无数有情，令乘三乘而趣圆寂，是为菩萨摩诃萨应圆满出家具足。」</p>
<p>　　「世尊！云何菩萨摩诃萨应圆满庄严菩提树具足？」</p>
<p>　　「善现！若菩萨摩诃萨殊胜善根广大愿力，感得如是妙菩提树，吠琉璃宝以为其茎，真金为根，枝叶花果皆以上妙七宝所成，其树高广遍覆三千大千佛土，光明照耀周遍十方殑伽沙等诸佛世界，是为菩萨摩诃萨应圆满庄严菩提树具足。」</p>
<p>　　「世尊！云何菩萨摩诃萨应圆满一切功德具足？」</p>
<p>　　「善现！若菩萨摩诃萨满足殊胜福慧资粮，成熟有情严净佛土，是为菩萨摩诃萨应圆满一切功德具足。」</p>
<p>　　大般若波罗蜜多经卷第五十四</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../brzj/dbrj/dbrblmdjjd53.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../../brzj/dbrj/dbrblmdjjd55.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../brzj/dbrj/dbrblmdjjd53.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../../brzj/dbrj/dbrblmdjjd55.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../../ace.js"></script>
        <script src="../../editor.js"></script>
        <script src="../../mode-rust.js"></script>
        <script src="../../theme-dawn.js"></script>
        <script src="../../theme-tomorrow_night.js"></script>


        <script src="../../clipboard.min.js"></script>
        <script src="../../highlight.js"></script>
        <script src="../../book.js"></script>

        <!-- Custom JS scripts -->


    </div>
    </body>
</html>
