<!DOCTYPE HTML>
<html lang="en" class="light sidebar-visible" dir="ltr">
    <head>
        <!-- Book generated using mdBook -->
        <meta charset="UTF-8">
        <title>放光般若经卷第十  - 藏经阁</title>


        <!-- Custom HTML head -->

        <meta name="description" content="佛经，地藏菩萨，观世音菩萨，净土宗，禅宗，华严，般若，金刚经，菩提道次第">
        <meta name="viewport" content="width=device-width, initial-scale=1">
        <meta name="theme-color" content="#ffffff">

        <link rel="icon" href="../../favicon.svg">
        <link rel="shortcut icon" href="../../favicon.png">
        <link rel="stylesheet" href="../../css/variables.css">
        <link rel="stylesheet" href="../../css/general.css">
        <link rel="stylesheet" href="../../css/chrome.css">

        <!-- Fonts -->
        <link rel="stylesheet" href="../../FontAwesome/css/font-awesome.css">
        <link rel="stylesheet" href="../../fonts/fonts.css">

        <!-- Highlight.js Stylesheets -->
        <link rel="stylesheet" href="../../highlight.css">
        <link rel="stylesheet" href="../../tomorrow-night.css">
        <link rel="stylesheet" href="../../ayu-highlight.css">

        <!-- Custom theme stylesheets -->

        <!-- MathJax -->
        <script async src="https://cdnjs.cloudflare.com/ajax/libs/mathjax/2.7.1/MathJax.js?config=TeX-AMS-MML_HTMLorMML"></script>

        <!-- Provide site root to javascript -->
        <script>
            var path_to_root = "../../";
            var default_theme = window.matchMedia("(prefers-color-scheme: dark)").matches ? "navy" : "light";
        </script>
        <!-- Start loading toc.js asap -->
        <script src="../../toc.js"></script>
    </head>
    <body>
    <div id="body-container">
        <!-- Work around some values being stored in localStorage wrapped in quotes -->
        <script>
            try {
                var theme = localStorage.getItem('mdbook-theme');
                var sidebar = localStorage.getItem('mdbook-sidebar');

                if (theme.startsWith('"') && theme.endsWith('"')) {
                    localStorage.setItem('mdbook-theme', theme.slice(1, theme.length - 1));
                }

                if (sidebar.startsWith('"') && sidebar.endsWith('"')) {
                    localStorage.setItem('mdbook-sidebar', sidebar.slice(1, sidebar.length - 1));
                }
            } catch (e) { }
        </script>

        <!-- Set the theme before any content is loaded, prevents flash -->
        <script>
            var theme;
            try { theme = localStorage.getItem('mdbook-theme'); } catch(e) { }
            if (theme === null || theme === undefined) { theme = default_theme; }
            const html = document.documentElement;
            html.classList.remove('light')
            html.classList.add(theme);
            html.classList.add("js");
        </script>

        <input type="checkbox" id="sidebar-toggle-anchor" class="hidden">

        <!-- Hide / unhide sidebar before it is displayed -->
        <script>
            var sidebar = null;
            var sidebar_toggle = document.getElementById("sidebar-toggle-anchor");
            if (document.body.clientWidth >= 1080) {
                try { sidebar = localStorage.getItem('mdbook-sidebar'); } catch(e) { }
                sidebar = sidebar || 'visible';
            } else {
                sidebar = 'hidden';
            }
            sidebar_toggle.checked = sidebar === 'visible';
            html.classList.remove('sidebar-visible');
            html.classList.add("sidebar-" + sidebar);
        </script>

        <nav id="sidebar" class="sidebar" aria-label="Table of contents">
            <!-- populated by js -->
            <mdbook-sidebar-scrollbox class="sidebar-scrollbox"></mdbook-sidebar-scrollbox>
            <noscript>
                <iframe class="sidebar-iframe-outer" src="../../toc.html"></iframe>
            </noscript>
            <div id="sidebar-resize-handle" class="sidebar-resize-handle">
                <div class="sidebar-resize-indicator"></div>
            </div>
        </nav>

        <div id="page-wrapper" class="page-wrapper">

            <div class="page">
                <div id="menu-bar-hover-placeholder"></div>
                <div id="menu-bar" class="menu-bar sticky">
                    <div class="left-buttons">
                        <label id="sidebar-toggle" class="icon-button" for="sidebar-toggle-anchor" title="Toggle Table of Contents" aria-label="Toggle Table of Contents" aria-controls="sidebar">
                            <i class="fa fa-bars"></i>
                        </label>
                        <button id="theme-toggle" class="icon-button" type="button" title="Change theme" aria-label="Change theme" aria-haspopup="true" aria-expanded="false" aria-controls="theme-list">
                            <i class="fa fa-paint-brush"></i>
                        </button>
                        <ul id="theme-list" class="theme-popup" aria-label="Themes" role="menu">
                            <li role="none"><button role="menuitem" class="theme" id="light">Light</button></li>
                            <li role="none"><button role="menuitem" class="theme" id="rust">Rust</button></li>
                            <li role="none"><button role="menuitem" class="theme" id="coal">Coal</button></li>
                            <li role="none"><button role="menuitem" class="theme" id="navy">Navy</button></li>
                            <li role="none"><button role="menuitem" class="theme" id="ayu">Ayu</button></li>
                        </ul>
                    </div>

                    <h1 class="menu-title">藏经阁</h1>

                    <div class="right-buttons">
                        <a href="https://github.com/januborer/cangjingge" title="Git repository" aria-label="Git repository">
                            <i id="git-repository-button" class="fa fa-github"></i>
                        </a>

                    </div>
                </div>


                <!-- Apply ARIA attributes after the sidebar and the sidebar toggle button are added to the DOM -->
                <script>
                    document.getElementById('sidebar-toggle').setAttribute('aria-expanded', sidebar === 'visible');
                    document.getElementById('sidebar').setAttribute('aria-hidden', sidebar !== 'visible');
                    Array.from(document.querySelectorAll('#sidebar a')).forEach(function(link) {
                        link.setAttribute('tabIndex', sidebar === 'visible' ? 0 : -1);
                    });
                </script>

                <div id="content" class="content">
                    <main>
                        <h1 id="放光般若经卷第十"><a class="header" href="#放光般若经卷第十">放光般若经卷第十</a></h1>
<p>　　　　放光般若经卷第十</p>
<p>　　　　　　　　西晋于阗国三藏无罗叉奉　诏译</p>
<p>　　　　摩诃般若波罗蜜等品第四十五</p>
<p>　　须菩提白佛言。世尊。是般若波罗蜜无有底。</p>
<p>　　答言。虚空无有际故。</p>
<p>　　世尊。波罗蜜等。</p>
<p>　　答言。诸法等故。</p>
<p>　　世尊。波罗蜜寂静。</p>
<p>　　佛言。常空故。</p>
<p>　　世尊。波罗蜜无能伏者。</p>
<p>　　佛言。诸法无所有故。</p>
<p>　　世尊。种种波罗蜜空。</p>
<p>　　答言。亦无字亦无身故。</p>
<p>　　世尊。波罗蜜空。</p>
<p>　　答言。呼吸出入不可见故。</p>
<p>　　世尊。波罗蜜无有事行。</p>
<p>　　答言。无所觉无所行故。</p>
<p>　　世尊。波罗蜜无有字。</p>
<p>　　答言。痛想念不可见故。</p>
<p>　　世尊。波罗蜜无有去。</p>
<p>　　答言。诸法无有来故。</p>
<p>　　世尊。波罗蜜无有等。</p>
<p>　　佛言。诸法无所取故。</p>
<p>　　世尊。波罗蜜消。</p>
<p>　　答言。以诸法常尽故。</p>
<p>　　世尊。波罗蜜不生。</p>
<p>　　答言。诸法无所生故。</p>
<p>　　世尊。波罗蜜无所为。</p>
<p>　　答言。无有作者故。</p>
<p>　　世尊。波罗蜜无有智。</p>
<p>　　佛言。智者不可见故。</p>
<p>　　世尊。波罗蜜无所越。</p>
<p>　　答言。索生死不可见故。</p>
<p>　　世尊。波罗蜜无所败。</p>
<p>　　答言。诸法无有坏故。</p>
<p>　　世尊。波罗蜜如梦。</p>
<p>　　答言。梦中所有不可见故。</p>
<p>　　世尊。波罗蜜如响。</p>
<p>　　答言。无有闻声故。</p>
<p>　　世尊。波罗蜜如光影。</p>
<p>　　答言。面像不可见故。</p>
<p>　　世尊。波罗蜜如炎。</p>
<p>　　答言。水流不可得故。</p>
<p>　　世尊。波罗蜜如幻。</p>
<p>　　答言。术事不可得故。</p>
<p>　　世尊。波罗蜜无著。</p>
<p>　　佛言。绪不可见故。</p>
<p>　　世尊。波罗蜜不断。</p>
<p>　　答言。无有绪故。</p>
<p>　　世尊。波罗蜜不出。</p>
<p>　　答言。无有窟故。</p>
<p>　　世尊。波罗蜜不戏。</p>
<p>　　答言。诸戏已灭故。</p>
<p>　　世尊。波罗蜜无贡高。</p>
<p>　　答言。诸贡高已灭故。</p>
<p>　　世尊。波罗蜜不动转。</p>
<p>　　答言。法性住故。</p>
<p>　　世尊。波罗蜜无住。</p>
<p>　　答言。诸法审尔等故。</p>
<p>　　世尊。波罗蜜无所住立。</p>
<p>　　答言。诸法无念故。</p>
<p>　　世尊。波罗蜜寂。</p>
<p>　　答言。诸法想行不可见故。</p>
<p>　　世尊。波罗蜜无淫。</p>
<p>　　答言。淫不可见故。</p>
<p>　　世尊。波罗蜜无恚。</p>
<p>　　答言。无有恚不可见故。</p>
<p>　　世尊。波罗蜜不痴。</p>
<p>　　答言。灭诸冥故。</p>
<p>　　世尊。波罗蜜无有垢。</p>
<p>　　答言。无有狐疑故。</p>
<p>　　世尊。波罗蜜非众生。</p>
<p>　　答言。无有众生故。</p>
<p>　　世尊。波罗蜜无所除。</p>
<p>　　答言。诸法无所处故。</p>
<p>　　世尊。波罗蜜两际不灭。</p>
<p>　　答言。离于际故。</p>
<p>　　世尊。波罗蜜不破。</p>
<p>　　答言。诸法不受故。</p>
<p>　　世尊。波罗蜜无所鼍。</p>
<p>　　答言。度诸声闻辟支佛地故。</p>
<p>　　世尊。波罗蜜无所分别。</p>
<p>　　答言。诸法无有择故。</p>
<p>　　世尊。波罗蜜无有限。</p>
<p>　　答言。诸法不可平相故。</p>
<p>　　世尊。波罗蜜虚空。</p>
<p>　　答言。诸法不可计故。</p>
<p>　　世尊。波罗蜜无常。</p>
<p>　　佛言。诸法坏败故。</p>
<p>　　世尊。波罗蜜苦。</p>
<p>　　答言。诸法无有党与师子战故。</p>
<p>　　世尊。波罗蜜无有我。</p>
<p>　　答言。诸法无所入故。</p>
<p>　　世尊。波罗蜜空。</p>
<p>　　答言。诸法不可见故。</p>
<p>　　世尊。波罗蜜无有想。</p>
<p>　　答言。诸法无所出生故。</p>
<p>　　世尊。波罗蜜内空。</p>
<p>　　答言。内空不可得故。</p>
<p>　　世尊。波罗蜜外空。</p>
<p>　　答言。外空法不可见故。</p>
<p>　　世尊。波罗蜜内外空。</p>
<p>　　答言。内外空不可见故。</p>
<p>　　世尊。波罗蜜空空。</p>
<p>　　答言。空空不可见故。</p>
<p>　　世尊。波罗蜜大空。</p>
<p>　　答言。诸法不可见故。</p>
<p>　　世尊。波罗蜜至竟空。</p>
<p>　　答言。无为法不可见故。</p>
<p>　　世尊。波罗蜜有为空。</p>
<p>　　答言。有为法空不可见故。</p>
<p>　　世尊。波罗蜜常空。</p>
<p>　　答言。常空不可见故。</p>
<p>　　世尊。波罗蜜无有际空。</p>
<p>　　答言。无有际不可见故。</p>
<p>　　世尊。波罗蜜所作事空。</p>
<p>　　答言。所作事不可见故。</p>
<p>　　世尊。波罗蜜性空。</p>
<p>　　答言。有为性法不可见故。</p>
<p>　　世尊。波罗蜜诸法空。</p>
<p>　　答言。内外空不可见故。</p>
<p>　　世尊。波罗蜜自相空。</p>
<p>　　答言。自相寂故。</p>
<p>　　世尊。波罗蜜有无空空。</p>
<p>　　答言。有无空不可得故。</p>
<p>　　世尊。四意止波罗蜜。</p>
<p>　　答言。身痛意法不可见故。</p>
<p>　　世尊。四意断波罗蜜。</p>
<p>　　答言。善恶法不可见故。</p>
<p>　　世尊。神通波罗蜜。</p>
<p>　　答言。四神足不可见故。</p>
<p>　　世尊。五根波罗蜜。</p>
<p>　　答言。五根不可见故。</p>
<p>　　世尊。波罗蜜力。</p>
<p>　　答言。五力不可得见故。</p>
<p>　　世尊。波罗蜜觉。</p>
<p>　　答言。七觉意不可见故。</p>
<p>　　世尊。波罗蜜道。</p>
<p>　　答言。八字不可见故。</p>
<p>　　世尊。波罗蜜无愿。</p>
<p>　　答言。愿不可见故。</p>
<p>　　世尊。波罗蜜空。</p>
<p>　　答言。空事寂不可见故。</p>
<p>　　世尊。波罗蜜无相。</p>
<p>　　答言。静事不可见故。</p>
<p>　　世尊。波罗蜜脱。</p>
<p>　　答言。八惟无不可见故。</p>
<p>　　世尊。波罗蜜定。</p>
<p>　　答言。九次第禅不可见故。</p>
<p>　　世尊。波罗蜜檀。</p>
<p>　　答言。妒嫉不可见故。</p>
<p>　　世尊。波罗蜜戒。</p>
<p>　　答言。恶戒不可见故。</p>
<p>　　世尊。波罗蜜羼。</p>
<p>　　答言。忍不可见故。</p>
<p>　　世尊。波罗蜜惟逮。</p>
<p>　　答言。精进懈怠不可见故。</p>
<p>　　世尊。波罗蜜禅。</p>
<p>　　答言。定以乱不可见故。</p>
<p>　　世尊。波罗蜜慧。</p>
<p>　　答言。恶智与慧不可见故。</p>
<p>　　世尊。波罗蜜十力。</p>
<p>　　答言。诸法无有可伏故。</p>
<p>　　世尊。波罗蜜勇悍。</p>
<p>　　答言。通事慧不可见故。</p>
<p>　　世尊。波罗蜜分别智。</p>
<p>　　答言。一切慧无碍故。</p>
<p>　　世尊。佛法波罗蜜。</p>
<p>　　答言。过诸法故。</p>
<p>　　世尊。如来波罗蜜。</p>
<p>　　答言。所说无有异故。</p>
<p>　　世尊。波罗蜜自然。</p>
<p>　　答言。般若波罗蜜自然诸法中得自在故。</p>
<p>　　世尊。佛法波罗蜜。</p>
<p>　　答言。诸法事阿惟三佛故。</p>
<p>　　　　摩诃般若波罗蜜真知识品第四十六</p>
<p>　　尔时释提桓因意念。善男子善女人闻般若波罗蜜过耳者。皆是过去佛时作功德人。为已与真知识相得。何况受持讽诵读说行中事者。是人已更供养若干诸佛。能为人问能为人解。今复受持般若波罗蜜如其中教。善男子善女人。闻般若波罗蜜不恐不怖者。其人已于若干百千劫中行六波罗蜜中事所致。</p>
<p>　　舍利弗白佛言。世尊。若有善男子善女人。闻深般若波罗蜜不恐不怖不怯不惧。闻已便能受持讽诵行其中事。当视是辈菩萨。当如阿惟越致。何以故。般若波罗蜜甚深故。未能行六波罗蜜者终不能解。如是世尊。若复有善男子善女人。欲訾毁般若波罗蜜者。其人本以轻易般若波罗蜜已。所以者何。闻说深般若波罗蜜不信乐故。未曾从佛及弟子众。闻行六波罗蜜所致。不闻内外空及有无空所致。不闻三十七品佛十种力及十八法所致。</p>
<p>　　释提桓因问舍利弗。般若波罗蜜有何等奇特。新学菩萨闻深般若波罗蜜。云何解六波罗蜜。云何解内外空及有无空。云何解三十七品十种力十八法。</p>
<p>　　释提桓因语舍利弗言。般若波罗蜜者有大名称。诸不恭敬般若波罗蜜者。为不恭敬萨云若慧。</p>
<p>　　佛告释提桓因言。如是拘翼。不恭敬般若波罗蜜者。为不恭敬萨云若慧。何以故。诸佛如来萨云若慧皆于中生。拘翼。善男子善女人欲住萨云若者。当住般若波罗蜜。欲发道慧者当习行般若波罗蜜。善男子善女人欲离诸习绪。当习行般若波罗蜜。欲转诸佛法轮者。当习行般若波罗蜜。善男子善女人。欲得须陀洹斯陀含阿那含罗汉辟支佛道三耶三菩佛道者。当习行般若波罗蜜。欲总持比丘僧者。当习行般若波罗蜜。</p>
<p>　　释提桓因白佛言。菩萨云何住六波罗蜜。云何习六波罗蜜。云何行般若波罗蜜。习内外空及有无空。云何行三十七品四无所畏十八法。</p>
<p>　　佛告释提桓因言。善哉善哉。拘翼。承佛威神乃能作是问如来无所著等正觉。</p>
<p>　　佛言。菩萨行般若波罗蜜者。不住于五阴。如五阴不住者为习五阴。不住于眼耳鼻舌身意。不住于色声香味细滑法。不住十二衰者为习十二衰。不住六波罗蜜者为习六波罗蜜。不住内外空及有无空者为习内外有无空。不住三十七品四无所畏十力至十八法者为习十八法。何以故。不见五阴有可住可习者。乃至十八法亦不见可住可习者。</p>
<p>　　复次拘翼。菩萨于五阴不合者为习五阴。乃至佛十八法不合者为习佛十八法。何以故。菩萨索过去五阴不可得见。当来五阴不可得见。现在五阴亦不可得见。乃至佛十八法亦如是。</p>
<p>　　舍利弗白佛言。般若波罗蜜甚深。</p>
<p>　　佛言。五阴如亦甚深。舍利弗。乃至十八法如亦甚深。</p>
<p>　　世尊。般若波罗蜜甚深难持难受。</p>
<p>　　佛言。五阴难持难受故。般若波罗蜜难持难受。乃至十八法难持难受故。般若波罗蜜难持难受。</p>
<p>　　世尊。般若波罗蜜不可平相。</p>
<p>　　佛言。五阴不可平相故。般若波罗蜜不可平相。乃至十八法不可平相故。般若波罗蜜不可平相。</p>
<p>　　佛告舍利弗。若菩萨行般若波罗蜜。不行深五阴。为行般若波罗蜜。乃至十八法深不行。为行般若波罗蜜。何以故。以五阴深为非五阴。乃至十八法甚深为非十八法。</p>
<p>　　佛言。若菩萨行般若波罗蜜。不行五阴难持难受。为行般若波罗蜜。何以故。若五阴难持难受者为非五阴。若十八法难持难受者为非十八法。舍利弗。菩萨行般若波罗蜜。不行不可平相五阴。为行般若波罗蜜。何以故。若五阴不可平相者为非五阴。乃至佛十八法不可平相者为非十八法。</p>
<p>　　舍利弗白佛言。般若波罗蜜甚深难解不可平相。不当于新学菩萨前说是深般若波罗蜜。闻者或恐或怖狐疑作碍不信不乐。当为阿惟越致菩萨摩诃萨说是深般若波罗蜜。闻是终不恐怖终不疑阂闻则信解。</p>
<p>　　释提桓因问舍利弗。正使于新学菩萨前。说深般若波罗蜜有何等过。</p>
<p>　　舍利弗语释提桓因言。若于新学菩萨前说者。便能恐怖便能诽谤。便不得度脱便受剧恶之罪。更倍久难乃能成阿耨多罗三耶三菩。</p>
<p>　　释提桓因问舍利弗。颇有未受记莂菩萨闻是深般若波罗蜜不恐不怖者不。</p>
<p>　　舍利弗言。有闻是深般若波罗蜜不恐不怖者。今受记莂不久。不过更见一佛两佛便受记莂。</p>
<p>　　尔时世尊告舍利弗。如是如是。若有闻深般若波罗蜜不恐不怖者。当知是辈菩萨摩诃萨人发意。已久行六波罗蜜。已久供养诸佛。所行转转出于本所闻所行者上。</p>
<p>　　舍利弗白佛言。世尊所说者。我已解所言。世尊。若善男子善女人发菩萨意者。若于梦中行六波罗蜜。若坐于佛座。当知是善男子善女人。不久近阿耨多罗三耶三菩。悉于梦中所作如是。当近阿耨多罗三耶三菩不久。何况行六波罗蜜。求阿耨多罗三耶三菩。而不疾成三耶三佛。善男子善女人。闻是深般若波罗蜜能奉行者。于善本功德为已成就。已曾供养过去无央数诸佛。为与真知识相得。受持讽诵般若波罗蜜。得阿耨多罗三耶三菩记莂不久。当知是菩萨于阿耨多罗三耶三菩不复动转。今现在信者亦当如是。甫当来信者亦复如是。世尊。譬如有人。若行百喻旬若二百喻旬至四百喻旬。所经过处饥馑贼寇梗涩剧难。遥见树木若放牧之地。当知居家去是不远。便自欢喜今我为得脱此诸难。不复恐畏不复饥饿。受持深般若波罗蜜者。当知是菩萨为已受记。成阿耨多罗三耶三菩不复久。是菩萨不畏当堕罗汉辟支佛地。是者则菩萨摩诃萨应成之兆。</p>
<p>　　佛语舍利弗。汝所说辩才者皆是佛事。</p>
<p>　　舍利弗白佛言。世尊。譬如有人欲见大海。便发往趣大海不懈止。亦不见树亦不见山。便作念言。今近大海不久。虽不见大海于中生想言。如我所见相知我今至海不久。世尊。菩萨摩诃萨当作是知。闻受持般若波罗蜜讽诵读者。虽不面于诸如来无所著等正觉前受阿耨多罗三耶三菩劫数之记。然自知成三耶三佛不久。何以故。已得见般若波罗蜜受持讽诵故。世尊。譬如人见春天诸树痱癗含气。当知是树枝叶花实将生不久。何以故。是树先有瑞应故。阎浮提人见瑞应莫不欢喜者。世尊。菩萨得见闻般若波罗蜜。闻已受持讽诵念习行中事。当知是菩萨功德已成满。已供养若干百千诸佛。逮前功德之所扶接。便成阿耨多罗三耶三菩。天上诸天曾见诸佛皆欢喜言。前过去诸菩萨皆受记莂瑞应亦如是。世尊。譬如母人怀妊稍稍长大。坐起不安行步无便。气力转微食饮损少。卧起不宁稍稍觉痛。厌本所习皆受诸恼。异母人观见瑞应。知是妇人今产不久。菩萨摩诃萨已作善本。供养若干百千诸佛从久远作行。常与真知识相得功德成就。菩萨摩诃萨行诸功德故。便得般若波罗蜜已。便受持讽诵习行中事如法住者。世尊。当知是菩萨摩诃萨受阿耨多罗三耶三菩记莂终不复久。</p>
<p>　　佛言。善哉善哉。舍利弗。汝乃作是问者皆是佛事。</p>
<p>　　须菩提白佛言。甚奇甚特。世尊。悉豫知菩萨所应。</p>
<p>　　佛语须菩提。菩萨摩诃萨发阿耨多罗三耶三菩。欲益众生安隐一切及天与人。欲以四事受行菩萨道者。何等为四。一者施与二者仁爱三者利人四者同义。劝彼令行十善。自行四禅及四空定。劝彼使行四禅及四空定。自行六波罗蜜。劝彼令行六波罗蜜。以般若波罗蜜劝令人得须陀洹道。自于内不为劝人行罗汉辟支佛道。自于内不为不受罗汉辟支佛证。劝助无央数亿百千菩萨令行六波罗蜜。自过于阿惟越致地劝彼住阿惟越致地。自净佛国土劝彼净佛国土。自具神通劝彼修神通。自净陀邻尼门劝彼令净陀邻尼。门自行具足辩才劝彼令行辩才。自成就身相劝彼令成身相。自成童真地劝彼令修净洁行地。自得佛十力劝彼使行十力。自建萨云若劝彼令建萨云若。自离诸习绪劝彼令离习绪。自转法轮劝彼令转法轮。</p>
<p>　　须菩提白佛言。世尊。甚奇甚特。菩萨摩诃萨为众生普具足作功德。行般若波罗蜜求阿耨多罗三耶三菩。世尊。菩萨摩诃萨念般若波罗蜜。云何当得具足。</p>
<p>　　佛言。行般若波罗蜜。亦不见五阴有增有减。是故菩萨摩诃萨行般若波罗蜜得具足念。乃至萨云若亦不见有增有减。是为菩萨得具足念。</p>
<p>　　复次须菩提。行般若波罗蜜菩萨亦不见是法亦不见非法。亦不见过去当来今现在恶法善法。亦不见受记莂亦不见不受。亦不见有为法亦不见无为法。亦不见三界。亦不见六波罗蜜。乃至萨云若亦无所见。是故菩萨般若波罗蜜得具足念。何以故。诸法法之相法不坏空。无坚固侵诳之貌。法亦无生无寿无命故。</p>
<p>　　须菩提言。世尊所说不可思议。</p>
<p>　　佛语须菩提。以五阴不可思议故。所说不可思议。六波罗蜜乃至萨云若不可思议故。所说不可思议。须菩提。若有菩萨行般若波罗蜜。知五阴不可思议。则知具足般若波罗蜜乃至萨云若。知不可思议则具足知般若波罗蜜。</p>
<p>　　须菩提白佛言。世尊。深般若波罗蜜谁当信解者。</p>
<p>　　佛言。菩萨久行六波罗蜜多。作诸善本已供养过去无央数诸佛。已与真知识相随者。是辈菩萨乃信解深般若波罗蜜。</p>
<p>　　须菩提白佛言。世尊。是菩萨行六波罗蜜。作诸善本以来。几时供养若干佛与真知识相得。</p>
<p>　　佛告须菩提。菩萨摩诃萨不有名五阴不分别五阴。亦不以想有名分别五阴。亦不有名分别五阴有实及诸六情三界。六波罗蜜内外空及有无空。三十七品佛十八法道慧及萨云若。亦不有名分别。亦不以想有名分别有虚有实。何以故。须菩提。以五阴不可思议。乃至萨云若亦不可思议。以是故。菩萨摩诃萨久行六波罗蜜多作诸善本与真知识相得。</p>
<p>　　须菩提白佛言。世尊。般若波罗蜜者甚深。以五阴甚深故般若波罗蜜甚深。以萨云若甚深故般若波罗蜜甚深。世尊。般若波罗蜜者珍宝之积聚。是须陀洹及罗汉辟支佛宝之积聚。亦是阿耨多罗三耶三菩宝之积聚。亦是十力四无所畏四无碍慧。四等四空定五神通。三十七品佛十八法及萨云若。乃至诸法宝之积聚。世尊。般若波罗蜜者是清净之积聚。以五阴清净乃至萨云若清净故。世尊。深般若波罗蜜甚可奇怪。于是中云何而有留难。</p>
<p>　　佛言。有是有留难。善男子善女人欲书是般若波罗蜜者当疾疾书之。若欲受持若欲讽诵若欲守行者亦当疾疾为之。所以者何或未受书行之顷能有留难。善男子善女人若能一月书成者。若二若三若四若五若一岁成者。要当书持受之讽诵学习。若一月书成持学受者亦当竟之。若至一岁亦当竟之。所以者何。多于珍宝中起诸因缘有留难故。</p>
<p>　　须菩提言。世尊。是深般若波罗蜜。有书持学讽诵守行念中事者。诸魔波旬常念欲断绝之。</p>
<p>　　佛语须菩提。正使波旬欲断绝者。会不能断绝令不守行书持学者。</p>
<p>　　舍利弗白佛言。世尊。是何谁恩。令魔波旬不能断绝学深般若波罗蜜者。</p>
<p>　　佛告舍利弗。是佛之事。令魔波旬不能断绝。亦复是十方诸佛之恩拥护是菩萨。受持般若波罗蜜者。令魔波旬不能断绝。所以者何。舍利弗。菩萨受持般若波罗蜜为佛所护持者。天魔波旬终不能断绝为作留难。何以故。舍利弗。诸有菩萨书持受学般若波罗蜜念讽诵者。诸佛之法当应拥护。令魔波旬不能中道令有留难者。舍利弗。是善男子善女人当作是念。我今书持受学般若波罗蜜者。皆是诸佛事。</p>
<p>　　舍利弗白佛言。世尊。若有善男子善女人。书持受学般若波罗蜜者。皆为佛恩之所护持。</p>
<p>　　佛言。如是如是。</p>
<p>　　舍利弗言。世尊。十方现在诸如来无所著等正觉颇知是善男子善女人。书持受学般若波罗蜜念讽诵者不。颇持佛眼颇知颇见不。</p>
<p>　　佛告舍利弗。诸有书持受学般若波罗蜜讽诵行者。十方诸如来无所著等正觉已见已知。诸善男子善女人行菩萨道者。书持受学般若波罗蜜讽诵行者。当知是人今近阿耨多罗三耶三菩不久。舍利弗。若复善男子善女人行菩萨道者。书持受学般若波罗蜜。讽诵守习行如中事。爱乐供养般若波罗蜜。名花捣香泽香杂香缯彩花盖幡幢所有作是供养者。诸佛以天眼悉见是善男子善女人已。是善男子善女人。有书持般若波罗蜜奉行学者。得最大福得大功德为得最行。善男子善女人。持善本功德终不堕恶趣至阿惟越致。终无有离诸佛。六波罗蜜时。终不离内外空及有无空时。至阿耨多罗三耶三菩。终不离三十七品佛十八法时。舍利弗。如来去之后。是般若波罗蜜当在南方。南方诸比丘比丘尼优婆塞优婆夷。亦当受学书持是深般若波罗蜜。持是功德终不至恶趣。受天上人中之福。以奉行六波罗蜜。明六波罗蜜已。当复供养承事诸佛。承事之后当以三乘而得度脱。舍利弗。般若波罗蜜所在方面所至到处。四辈学士亦当受持是深般若波罗蜜书持讽诵。持是功德不至恶趣。受天上人中之福。亦当复奉行六波罗蜜。明六波罗蜜已。当复供养承事诸佛。承事之后以三乘法而得度脱。舍利弗。是般若波罗蜜当转北去。北方四辈亦当复受书持讽诵行深般若波罗蜜。持是功德不生三恶趣。受二道之福。亦当奉行六波罗蜜。亦当承事诸佛世尊。复以三乘而得度脱。舍利弗。深般若波罗蜜是时当行佛事。所以者何。舍利弗。我泥曰后法欲尽时。我已豫知是善男子善女人。受持是深般若波罗蜜者。我复知是善男子善女人。尽意供养般若波罗蜜。所有名香缯彩华盖。持是功德不堕三恶趣。受二地之善福。行六波罗蜜供养诸佛。以三乘法而得度脱。何以故。舍利弗。如来已见是辈人已称誉是人。我已署是人所在。十方现在诸佛亦复称誉。亦见是人亦署是人已。</p>
<p>　　舍利弗白佛言。世尊。是般若波罗蜜后当普在北方耶。</p>
<p>　　佛言。如汝所说。乃后世时善男子善女人受学书持行般若波罗蜜者。当知是人久发大乘意已。更供养若干诸佛作诸善本。</p>
<p>　　舍利弗白佛言。世尊。后北方面当有几所善男子善女人。行菩萨道受持般若波罗蜜讽诵解者。</p>
<p>　　佛告舍利弗。后北方世虽多有善男子善女人受持般若波罗蜜者。少有成大乘者耳。舍利弗。是善男子善女人行菩萨道者。闻说深般若波罗蜜。不难不厌而不恐怖。所以者何。善男子善女人。已为见佛已从诸佛闻深法已。所以者何。是善男子善女人已为具足六波罗蜜。为已具足内空外空及有无空。已为具足佛十八法三十七品。是善男子善女人多作诸功德发阿耨多罗三耶三菩。为一切众生故。舍利弗。我为是善男子善女人说萨云若慧。过去诸如来无所著等正觉亦复说应萨云若慧。诸求阿耨多罗三耶三菩者。皆为生老病死故亦复为彼说阿耨多罗三耶三菩诸慧之事。是善男子善女人。从小至竟求阿耨多罗三耶三菩。魔及魔天终不能坏。何况其余有恶行者。而欲诽谤深般若波罗蜜。舍利弗。是善男子善女人闻深般若波罗蜜者。便得最妙欢喜。立多所人于阿耨多罗三耶三菩。</p>
<p>　　佛言。我为菩萨时亦复作是誓。我等亦当立无央数众生劝令行菩萨道。我等亦当受阿耨多罗三耶三菩不动转记。若有菩萨发意者我代欢喜。诸有劝人使发阿耨多罗三耶三菩者我亦代欢喜。善男子善女人行般若波罗蜜者。为已于过去诸佛前作是誓已。今复于我前誓愿众生。我当饶益安隐众生。我当劝助一切众生。立阿耨多罗三耶三菩意使不动转。所以者何。过去诸佛亦复代诸发意菩萨作是誓者代其欢喜。舍利弗。我代欢喜者。善男子善女人亦为复欲安隐一切。劝助众生使立阿耨多罗三耶三菩。离于六衰得净妙行。已自清净复以净施。净妙施已便受净妙功德之福。受净妙福已。复为众生故分别内外所有。令众生得净妙福。持是功德遍至十方诸佛国土说般若波罗蜜处而得听受。闻受已亦复于彼劝发众生。令立阿耨多罗三耶三菩意。</p>
<p>　　舍利弗白佛言。甚奇世尊。如来无所著等正觉所说。过去当来今现在之法。无所不知众生之行无事不知。乃复知诸当来过去现在佛事众僧之事。或有善男子善女人得六波罗蜜欲讽诵受。或意进退便不能得学六波罗蜜。若善男子善女人求六波罗蜜意不进退。精进不懈便能一时具足六波罗蜜。</p>
<p>　　舍利弗白佛言。善男子善女人如是行者便得深经。为应般若波罗蜜耶。</p>
<p>　　佛言。如是深经者为应般若波罗蜜。何以故。用能劝助安立众生。令发阿耨多罗三耶三菩故。舍利弗。是善男子善女人于六波罗蜜不舍生老病死。精进不怠如般若波罗蜜教。净佛国土教化众生。令立阿耨多罗三耶三菩志终不懈怠。</p>
<p>　　　　摩诃般若波罗蜜觉魔品第四十七</p>
<p>　　须菩提白佛言。世尊。叹说是善男子善女人。发阿耨多罗三耶三菩。行六波罗蜜者。摄取佛国教化众生其德乃尔。是善男子善女人云何而趣断绝留难。</p>
<p>　　佛告须菩提言。辩不即者当知魔事。</p>
<p>　　须菩提言。世尊。云何菩萨辩不即发知是魔事。</p>
<p>　　佛言。菩萨行般若波罗蜜具足六波罗蜜久久乃成。以是故菩萨辩不即生当知魔事也。须菩提。菩萨辩才卒起亦是魔事。</p>
<p>　　世尊。何以故。辩才卒起复是魔事。</p>
<p>　　佛言。是菩萨行六波罗蜜卒起辩事。所以者何。学无本末。辩起[口+他]卒不能究竟。是故当知魔事。菩萨书是经时转相形笑。志乱不定众意不和。如是菩萨则为魔事。书是经时意自念言。我不得是经中慈味便舍而去。当复知是魔事。须菩提。说是经时若受持之。贡高绮语隐置他人者复是魔事。受持讽诵学是经时。各自贡高转相形笑。菩萨当觉是为魔事。须菩提。受是经时各各志乱意不和同者。当知是为菩萨魔事。</p>
<p>　　须菩提言。世尊。云何不得经中滋味便弃舍去当觉魔事。</p>
<p>　　佛言。是辈菩萨未曾习行六波罗蜜。不闻般若波罗蜜自生意念言。我无有记莂于六波罗蜜。以是故。闻般若波罗蜜。不喜乐悦便弃舍去。当知是为菩萨魔事。</p>
<p>　　世尊。云何菩萨言我无记莂不乐便去。</p>
<p>　　佛言。未得菩萨道者。终不记阿耨多罗三耶三菩莂。是故言我无有莂于六波罗蜜。便弃舍去。当知是为菩萨魔事。若有菩萨意念言。我乡里不闻般若波罗蜜。及所生处亦不闻是。复弃舍去不复欲学般若波罗蜜。意转一念辄却一劫。随其转意多少之数。当更乃尔所劫。甫当复更学余经。不住萨云若亦不至萨云若。是辈菩萨为弃其根而攀枝条。当知是为菩萨魔事。</p>
<p>　　须菩提言。世尊。何等经不从萨云若中出。而欲学诵余经。</p>
<p>　　佛告须菩提。声闻所应三十七品法及三脱门。善男子善女人住是中。求取须陀洹道斯陀含阿那含阿罗汉道。不取萨云若然自作碍。须菩提。是为舍本攀枝者。所以者何。是菩萨亦复出生于般若波罗蜜中。般若波罗蜜者亦出道法俗法。菩萨学般若波罗蜜者。亦当学道法亦当学俗法。譬若有狗得大家所食不肯食之。得使人之食而更食之。须菩提。当来有学菩萨道者。得深般若波罗蜜更弃舍去反攀枝条。须菩提。当知是为菩萨魔事。</p>
<p>　　复次须菩提。譬如有人欲得见象。得象舍去反求象迹。于意云何。是人为黠不。</p>
<p>　　须菩提言。为不黠。当来之世有行菩萨道者。得深般若波罗蜜。反弃舍去更学声闻辟支佛经法。于意云何。是菩萨为黠不。</p>
<p>　　须菩提言。为不黠。</p>
<p>　　佛言。是菩萨当觉魔事。须菩提。譬如有人欲见大海已见舍去。反观牛迹之水。便言海之大小孰愈于此。于意云何。是人为黠不。</p>
<p>　　须菩提言。世尊为不黠。</p>
<p>　　佛言。当来有学菩萨道者得深般若波罗蜜亦弃舍去。反学声闻辟支佛经法。于中受学讽诵。须菩提。是辈菩萨当觉魔事。须菩提。譬如工匠。欲以揆则日月殿舍之模。竖立安造作释之殿。于意云何。彼匠虽巧宁能作不。</p>
<p>　　须菩提言。世尊。此事甚难。非是凡夫世愚之士所能作者。</p>
<p>　　佛言。当来之世有行菩萨道者得学深般若波罗蜜。中道而弃舍去。更于声闻辟支佛经法中。欲以具足萨云若萨云若事。于意云何。是人宁能成萨云若不。</p>
<p>　　须菩提言。所不能成。</p>
<p>　　佛言。是菩萨当觉魔事。须菩提。譬如有人欲见转轮圣王。见已反观小王谛熟视之。便言圣王之体与此何异。是人为黠不。</p>
<p>　　须菩提言。世尊为不黠。</p>
<p>　　佛言。当来有少德之人学菩萨道者。得闻深般若波罗蜜学持守行中道舍弃。更受罗汉辟支佛经法。复言。我当于中具萨云若。于意云何。是菩萨为黠不。</p>
<p>　　须菩提言。世尊。为不黠。</p>
<p>　　佛言。是为菩萨魔事。譬如饥人得百味食。更念欲得六十味食。舍百味去食六十味。于意云何。是为黠不。</p>
<p>　　须菩提言。世尊。为不黠。</p>
<p>　　佛言。当来有学菩萨道者。得深般若波罗蜜弃舍去已。更于声闻辟支佛经法中求萨云若。是菩萨为黠不。</p>
<p>　　须菩提言。为不黠。</p>
<p>　　佛言。是为菩萨魔事。譬如士夫得无价摩尼宝已反比水精。于意云何。是为黠不。</p>
<p>　　须菩提言。世尊。为不黠。</p>
<p>　　佛言。当来有学菩萨道者。得深般若波罗蜜已更弃舍去。反持比声闻辟支佛经法。于声闻辟支佛经法中欲得萨云若宁为黠不。</p>
<p>　　须菩提言。为不黠。</p>
<p>　　佛言。是为菩萨魔事。</p>
<p>　　复次须菩提。若有善男子善女人。书般若波罗蜜已。于中他因缘起便不得书。或复有色声香味细滑法之留难。或复有檀波罗蜜留难尸波罗蜜留难羼波罗蜜留难惟逮波罗蜜留难。禅波罗蜜留难。乃至阿耨多罗三耶三菩皆为作留难。何以故。须菩提。般若波罗蜜者非是留难。不可思议亦非选择。不生不灭不著不断。无碍非见非行非猗。所以者何。须菩提。般若波罗蜜无是象法。若有菩萨书是经时。若有是辈留难事者当知是为魔事。</p>
<p>　　须菩提白佛言。世尊。是般若波罗蜜可得书耶。</p>
<p>　　佛言不也。何以故。般若波罗蜜者其实不可见。至檀波罗蜜实不可见。乃至萨云若亦不可见。诸所有者皆不可见。何以故。无所有故。无所有者不可书也。须菩提。善男子善女人行菩萨道者。作是念言。是深般若波罗蜜无所有者。是为菩萨魔事。</p>
<p>　　须菩提言。世尊。诸行菩萨道者。书是深般若波罗蜜经字已入是字中。便言我书般若波罗蜜。世尊。是六波罗蜜无有字法。所以者何。六波罗蜜无有文字。五阴亦无有文字。乃至萨云若亦无文字。世尊。善男子善女人行菩萨道者。从六波罗蜜。乃至萨云若。作无文字入般若波罗蜜者。亦是菩萨魔事。须菩提。善男子善女人行菩萨道者。书般若波罗蜜时。若起想念郡国县邑丘聚村落。若闻父母所尊之声意念父母。若念兄弟姊妹。若念兵贼淫欲之事作是念已复生余念。魔波旬复益其念作是留难。欲令中断使不书持。须菩提。是为菩萨魔事。若善男子善女人行菩萨道者。书持般若波罗蜜时。若供养事起衣被财利饮食床卧病瘦医药。言我书般若波罗蜜故得是供养。于是乐者当觉魔事须菩提。书是经时魔波旬于菩萨前。说种种异深经之事。菩萨有沤和拘舍罗者不受魔所说。何以故。是经不能令人至萨云若故。须菩提。若是菩萨无沤和拘舍罗意者。闻深般若波罗蜜便欲舍去。</p>
<p>　　佛言。我广为诸菩萨说沤和拘舍罗事。欲得沤和拘舍罗事者。当从深般若波罗蜜中索之。须菩提。善男子善女人求菩萨乘者。舍深般若波罗蜜。欲从声闻辟支佛经法中求沤和拘舍罗。须菩提。当知是为菩萨魔事。</p>
<p>　　　　放光般若经卷第十</p>

                    </main>

                    <nav class="nav-wrapper" aria-label="Page navigation">
                        <!-- Mobile navigation buttons -->
                            <a rel="prev" href="../../brzj/fgbrj/fgbrjjd9.html" class="mobile-nav-chapters previous" title="Previous chapter" aria-label="Previous chapter" aria-keyshortcuts="Left">
                                <i class="fa fa-angle-left"></i>
                            </a>

                            <a rel="next prefetch" href="../../brzj/fgbrj/fgbrjjd11.html" class="mobile-nav-chapters next" title="Next chapter" aria-label="Next chapter" aria-keyshortcuts="Right">
                                <i class="fa fa-angle-right"></i>
                            </a>

                        <div style="clear: both"></div>
                    </nav>
                </div>
            </div>

            <nav class="nav-wide-wrapper" aria-label="Page navigation">
                    <a rel="prev" href="../../brzj/fgbrj/fgbrjjd9.html" class="nav-chapters previous" title="Previous chapter" aria-label="Previous chapter" aria-keyshortcuts="Left">
                        <i class="fa fa-angle-left"></i>
                    </a>

                    <a rel="next prefetch" href="../../brzj/fgbrj/fgbrjjd11.html" class="nav-chapters next" title="Next chapter" aria-label="Next chapter" aria-keyshortcuts="Right">
                        <i class="fa fa-angle-right"></i>
                    </a>
            </nav>

        </div>




        <script>
            window.playground_copyable = true;
        </script>

        <script src="../../ace.js"></script>
        <script src="../../editor.js"></script>
        <script src="../../mode-rust.js"></script>
        <script src="../../theme-dawn.js"></script>
        <script src="../../theme-tomorrow_night.js"></script>


        <script src="../../clipboard.min.js"></script>
        <script src="../../highlight.js"></script>
        <script src="../../book.js"></script>

        <!-- Custom JS scripts -->


    </div>
    </body>
</html>
